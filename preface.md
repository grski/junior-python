\pagebreak
# Przedmowa

Ta książka to w zasadzie nic innego jak kolejne dzieło o Pythonie, ale nie tylko. To konsolidacja całej mojej wiedzy, jaką posiadałem, startując na pozycję Junior Developera. Poruszę tu różne kwestie, do samego procesu rekrutacyjnego, przez umowy, umiejętności miękkie, jak wyglądał mój rozwój, przydatne rzeczy, jak i samo programistyczne mięsko – to ostatnie będzie rdzeniem tej książki i o tym najwięcej tutaj będzie, reszta to niejako dodatek, który mógłby być niezależną książką.

Nie uważam, by była ona w jakimś stopniu odkrywcza czy innowacyjna, ale z drugiej strony, to trochę tak. Dlaczego? Co wyróżnia tę książkę? To, że podczas jej pisania przyświecał mi jeden cel – by była ona jak najprostsza do zrozumienia, a zarazem dogłębnie analizowała poruszane tematy w ciekawy sposób no i fakt, że to nie będzie to książka jedynie o Pythonie, nie. 

To ma być kompletne wprowadzenie to szerokiej gamy zagadnień związanych z programowaniem i pracą programisty, jej zdobyciem, narzędziami, których się w niej używa. W skrócie to taki wstęp do kompletnego zestawu umiejętności, cech, narzędzi, których opanowanie sprawi, że będziesz w jakimś stopniu gotów na zaczęcie przygody jako programista. Nie myśl sobie jednak, że przeczytasz jedną książkę i cyk do pracy. Oj nie. To taki pierwszy krok na bardzo długiej drodze.

Nie chcę, by był to kolejny zwykły podręcznik do Pythona traktujący tylko o nim, ich jest już wiele. Chcę byś Ty, mój czytelnik, po przebrnięciu tej książki, wiedział nieco więcej niż wcześniej, miał nakreślony jakiś, chociaż ogólny, obraz tego, jak wygląda praca programisty, jak wygląda ten świat, czy warto w niego wejść, jakie są wady i zalety tej pracy, co trzeba konkretnie umieć, skąd się tego uczyć i tak dalej.

Moim marzeniem jest, byś po przeczytaniu tej książki był niczym ciekawskie dziecko, któremu pokazano nową zabawkę – pełen zainteresowania i postanowienia, by się tym pobawić. Czy to przez chwilę, czy też może na dłużej, bez znaczenia.

Mam po prostu nadzieję, że wpłynie ta książka w jakiś dobry sposób na twoją wiedzę, czy też może życie, pozwalając na podjęcie na przykład pierwszego kroku w zmianie kariery bądź jej zaczęciu. Po prostu, że ci jakoś pomogę. Taki jest jej cel. Wywodzi się on z tego, że moim największym marzeniem, personalnym sensem życia, jest wpłynąć na jak największą ilość osób, wnieść coś pozytywnego do ich życia. 
Mnie też wiele osób pomogło, więc chcę przekazać pałeczkę dalej, to mój zamiar.

Mam nadzieję, że jakoś uda mi się go zrealizować. Jeśli tak, to pamiętaj, z chęcią posłucham twej opowieści, czy też nawet opublikuję ją na blogu – może dzięki niej to ty wtedy pomożesz kolejnym osobom? Zatem jeśli ta książka w jakiś sposób poszerzy twą wiedzę, czy da ci coś pożytecznego, napisz do mnie! 

Kontakt łatwo znaleźć, czy to w tej książce, czy na moim blogu.

Kiedy zajmowałem się udzielaniem korepetycji, było to długo, zanim zostałem programistą, nauczyłem się tego, że po pierwsze, ucząc innych, uczysz i siebie, dwa, suche fakty nie zawsze wystarczą, żeby ktoś zrozumiał dane zagadnienie. Potrzebne są ciekawe przykłady, nietypowe analogie i ćwiczenia. Tak też postaram się przekazywać wiedzę w tej książce, prosto, ale i ciekawie. Zobaczymy, czy mi się uda.

Kieruję ją zatem do osób raczej początkujących, które chcą powoli i dogłębnie zrozumieć pewne pojęcia związane z samym Pythonem, jak i ogólnie pojętą informatyką, zyskać trochę informatycznej ogłady, ale uważam, że ktoś doświadczony również znajdzie tu jakieś smaczki, które mogą zainteresować. Książka będzie raczej pełna uproszczeń, które poczynię w celu łatwiejszego jej zrozumienia, zatem za wszystkie nieścisłości z góry przepraszam.

Ta książka to też swego rodzaju podsumowanie, czy też może małe streszczenie tego, co warto wiedzieć, kiedy startujemy np. do pierwszej pracy. Zatem jeśli szukasz krótkiego przewodnika po kluczowych funkcjach Pythona, to cóż, raczej nie jest ona dla Ciebie. Jeśli jesteś początkującym programistą i chcesz poszerzyć swoje horyzonty lub poznać szerzej podstawy Pythona, to zapraszam dalej. Postaram się umieścić tu odpowiedzi na wszystkie pytania, jakie ja miałem na początku swej drogi.

W tej chwili nie wiem, ile ta książka ostatecznie będzie liczyła stron, ale pewien jestem jednego, że raczej krótka to ona nie będzie. Mentalnie mam wstępny obraz, który mówi mi, że poniżej 300 stron, to nie zejdę. Zwłaszcza biorąc pod uwagę fakt, że jak już zacznę gadać, to czasami ciężko skończyć, bo jeden temat wiedzie do następnego i tak w kółko.

Ostatnia jeszcze, swego rodzaju, uwaga – mój styl pisania jest specyficzny. Tak po prostu. Mam swoją manierę, wielokrotnie było mi to wypominane przez różne osoby i jestem tego świadom, niemniej jednak uważam to za część specyfiki moich prac.

Nie zamierzam tego zatem zmieniać. Podobnie jak tego, że w tej książce mogą wystąpić zarówno słowa dziwne i górnolotne, jak i te proste, kolokwialne, potoczne.

Czasami zdarzą się jakieś nieciekawe żarty, czarny humor i personalne uwagi, opis moich doświadczeń, niekoniecznie politycznie poprawnych.

Chyba tyle, jeśli chodzi o moją krótką przedmowę, czy coś w tym stylu. W sumie to nie do końca wiem, jak to wszystko powinno wyglądać – jestem prosty człowiekiem, który po prostu chce przekazać ci jakiś fragment być może przydatnej wiedzy. Tylko tyle i aż tyle.

## Dziwny tytuł

Przynajmniej mi się taki wydaje, że taki jest, a Tobie? Cóż, wziął się on w zasadzie stąd, że jest prawdziwy, gdyż, tak poważnie… Wiesz, o co chodzi? Ja zadałem sobie takie pytanie właśnie w kontekście mojej znajomości Pythona, jak i programowania ogółem, i mimo tego, że pracowałem wtedy już jako programista w tymże języku – byłem niby pełnoprawnym juniorem, to niestety, musiałem odpowiedzieć… Nie. 

Podejrzewam, że w gruncie rzeczy sporo jest takich osób, mimo wszystko. Często sami nie zdajemy sobie sprawy, jak płytka jest nasza wiedzy, mimo tego, że w pracy jakoś sobie radzimy. 

Zwłaszcza jeśli weźmiemy pod uwagę języki stare, dojrzałe i rozwinięte, takie jak Python, Java czy C++. O tym ostatnim nawet jego twórca, boi się mówić, że zna go lepiej niż w stopniu 8/10. O czymś to świadczy. W każdym razie. Po tym, jak odpowiedziałem sobie na to pytanie i zdałem sprawę, że moje rozumienie Pythona jest płytkie, postanowiłem to zmienić, żeby wejść na następny poziom. 

Jest bowiem we mnie i zawsze było, pragnienie rozwoju, które przez jakiś czas zaniedbałem, co skończyło się stagnacją a wręcz regresem. Dalej być tak nie mogło, więc to naprawiłem. 

A jak już to zrobiłem, to postanowiłem spisać swoje przemyślenia, wiedzę i doświadczenia właśnie tu, ale to nie jedyny powód.  Żeby napisać tę książkę, sam będę musiał się w sporej ilości tematów dokształcić, by przedstawić wszystko rzetelnie i sensownie, gdyż wstyd byłoby mi dawać Ci, drogi czytelniku, bubel zrobiony na odwal się, byle coś wydać.

Tak zatem powstała myśl o tej książce i samym tytule. No a druga sprawa to była taka, że jak chciałem wybrać kilka innych nazw, to się okazywało, że są one już zajęte. Współczuję wszystkim tym, którzy będą musieli zakładać sobie skrzynki pocztowe, czy kupić domenę za kilka lat, skoro obecnie problem jest nawet z wolną nazwą dla książki.

## Podziękowania

Na sam początek mojej książki, zaserwuje sobie, a przy okazji i wam odrobinę pokory – mogłoby się wydawać, że te słowa, bo to przecież książka, a książki tworzą często ludzie poważni, pisze jakiś człowiek sukcesu, wielki programista, mądraliński. 

Nic bardziej mylnego, sam w sobie jestem nikłym i prostym człowieczkiem, który zaszedł tu, gdzie jest, w dużej mierze dzięki pomocy wielu osób, część z nich zostanie właśnie wymieniona niżej i to wszystkim im chciałbym podziękować.

Jeśli Cię to nie interesuje, tak samo, jak przedziwne dedykacja, która się tu znalazła, przeskocz od razu do strony 7.

Do jednych zwracam się bezpośrednio, do innych w trzeciej osobie, różnie. Zupełnie bez powodu. Zatem dziękuję...

...tobie, Rafale, wraz z rodziną – twoją rodziną, której w pewnym stopniu czuję się już w zasadzie częścią, za otoczenie mnie opieką, naukę wielu rzeczy i realny, wielki wpływ na mnie i moje życie. Nie mam ojca, ale gdyby ktoś mnie spytał, kto jest mi najbliższym jego obrazem, to za długo bym chyba nie myślał.

...tobie, Adamie, mój najlepszy przyjacielu, tak po prostu.

... Jakubowi Gąsiorskiemu, osobie, która odbywała ze mną rozmowę o pierwszą pracę. Uważam, że to właśnie jemu zawdzięczam fakt, że ostatecznie padła decyzja, by mnie przyjąć, bo postanowił dać mi szansę wtedy i później, wiele razy. Tutaj należą się też podziękowania Maciejowi Mondrzyckiemu, CEO YumaSoft, bo finalna decyzja, czy warto we mnie zainwestować, należała do niego.

... Sebastianowi Opałczyńskiemu, gdyż to osoba, którą uznaję za mojego pierwszego mentora, jakiś wzorzec tego, jak się rozwijać jako programista, oraz osobę, która do powstania tej książki się przyczyniła w dużym stopniu. Wyniósł mnie powyżej tego, co mogłem osiągnąć sam i jemu bardzo dużo zawdzięczam, naprawdę. Dzięki Łysy. Czasami wskazał mi właściwy kierunek w kilku rzeczach, cierpliwie odpowiadał na różne pytania, miło wspominam też różnorakie nasze rozmowy. Jesteś bardzo dobrym nauczycielem i człowiekiem.

...tobie, Alino. Za co? Za naleśniki. I pielmieni. I beztroski czas. I dużo innych rzeczy. 

...p. dyr. Pawłowi Boryczce, za to, że przez 3 lata sprawował nade mną pieczę i niejako wziął mnie pod swoje skrzydła. Dzięki temu udało mi się rozwinąć pewne umiejętności, poznać różnych ludzi, których prawdopodobnie nie odkryłbym w innym wypadku. Będę o tym pamiętał.

...mej babci. Za wszystko, mimo wszystkiego.

...całemu thirty3. Co ja tu dużo gadał będę. I love you all.

...wszystkim wspaniałym ludziom w Synerise, jednej z moich poprzednich firm. Kurczę, czasami brodziliśmy w ciężkich technicznie tematach [;)], ale do pracy, do biura, przychodziłem prawie zawsze z wielką chęcią, trochę się też nauczyłem podczas naszej przygody. Zatem pozdrawiam serdecznie Tomka, Kasię, Pawła, Kacpra, Adama, Darka, Marcina, Maćka, Janka, Przemka – w zasadzie cały zespół Fireplace, Marcina, czyli mojego importowego druha, Zuzę, Paulę, Gabi, Marka, jak i całą resztę firmy, ale za dużo was, by tu wszystkich z imienia wymienić.

...Michałowi, Sebastianowi, Mariannie, Jackowi, Annie, jak i całej reszcie dawnej ekipy KM, bo jesteście dobrymi ludźmi, zawsze będę o Was pamiętał.

...do not think that I’ve forgotten about you, my dear brother, Kunaal. I thank you and I’m grateful that you’ve been there for me. Always.

...wszystkim tym, którzy mnie czegoś nauczyli lub pomogli mi na mej drodze, a których tu nie wymieniłem, bo szczerze mówiąc, ten tekst byłby zbyt długi, tak po prostu.

Jak sam widzisz, Czytelniku, miałem szczęście, a w zasadzie chyba więcej szczęścia, niż rozumu ogółem, spotkać na swojej drodze naprawdę sporą ilość ludzi, którzy mi pomogli.

Oczywiście, samo nic się nie zrobiło i spełnienie swojego marzenia – podjęcie pracy jako programista i realizacja się w zawodzie, wymagały ode mnie dużej ilości pracy i samozaparcia, ale sam tego nie zrobiłem, bynajmniej.

O co mi z tym chodzi? O to, by przypomnieć Ci, jak i sobie, że warto dbać o ludzi, których mamy wokół i którzy nam pomagają, którzy są dla nas ważni i pomocni. Sam tego długo nie wiedziałem, robiąc różne, niekoniecznie dobre, rzeczy.

Dlatego też zamieszczam tutaj te strony, by na zawsze mieć coś, co będzie mi o tym przypominało.

Jeszcze raz. Dziękuję wam ja, Olaf.

## Dedykacja

W sumie to brak. 

\pagebreak
