\pagebreak

# Papierologia i pieniądze

Trochę o papierologii.

## Netto, brutto, umowy, statusy, koszty

Mała notka dla mniej obeznanych: netto to kwota do ręki, brutto, to kwota przed częścią podatków, a całkowity koszt, jaki płaci za ciebie pracodawca to jeszcze zupełnie inna kwota w większości przypadków. Trochę to się inaczej ma podczas rozliczania na B2B, ale to już insza inszość. Opiszę to za chwilę.

Kolejna mała notka, fajny atut przy pierwszej pracy to status ucznia/studenta. Otóż jak szukasz pierwszej pracy albo gdzieś tam jeszcze zaczynasz, to dobrą rzeczą jest fakt, że prawdopodobnie masz poniżej 26 lat i możesz uzyskać lub też posiadasz, status ucznia/studenta. 

Co to daje? Otóż jeśli masz do 26 lat i masz ten status, to jesteś ubezpieczony i zatrudniając Cię na umowę zlecenie, twój pracodawca nie musi płacić żadnych składek w zasadzie. Powoduje to, że całkowity koszt twojego zatrudnienia maleje i to znacznie, a ty przy tym masz ubezpieczenie. Podam ci przykład wzięty z mojego przypadku.

Zatrudniając mnie i płacąc mi przy tym 3024 zł 'do ręki' miesięcznie, czyli 3024 zł netto, to kwota brutto, która widnieje na umowie zleceniu, wynosiła 3533 zł. Z racji tego, że miałem status ucznia/studenta, to ta kwota brutto była też również finalnym kosztem pracodawcy.

Teraz porównajmy sytuację, kiedy pracujesz na umowie o pracę lub nie jesteś uczniem/studentem. Netto zarabiasz 3024 zł. Kwota brutto na umowie to już 4244,58 zł, a całkowity koszt twojego pracodawcy to aż 5119,46. Czyli 40% kosztów twojego zatrudnienia zjadają podatki, ubezpieczenia i inne daniny dla miłujących nas panujących włodarzy.

Szkoda, że to pracodawca to wszystko opłaca. Gdyby pracownik dostawał pełną kwotę 5100 do ręki i nagle zostawałoby mu 3024 zł po podatkach, to wydaje mi się, że po 10 następnego miesiąca nastąpiłaby w kraju rewolucja.

Jak widzisz, różnica jest ogromna. Opłaca się być uczniem/studentem. Opłaca się tobie i firmie. Dlaczego? Bo skoro ty potrafisz sobie to przeliczyć, to twój szef również. Zatem mając do wyboru porównywalnych kandydatów, jak sądzisz, kogo wybierze szef – sprytny przedsiębiorca? To raz.

Dwa, jeśli jest taka opcja, to możesz przecież się dogadać, że firma więcej ci zapłaci, ale wciąż będzie to mniej, niż mieliby na ciebie wydać, gdybyś pracował na ozusowanej umowie zleceniu lub umowie o pracę.

Czy to znaczy, że musisz studiować? Nie. Jest mnóstwo szkół, gdzie zapisując się, potem wystarczy pojawiać się raz w miesiącu na godzinę czy dwie, może trzy i tyle. 

Są też takie placówki, gdzie jedyny czas, podczas którego spotykasz się ze swoimi koleżankami, kolegami z wykładów oraz z wykładowcami, to w swoim wyobrażeniu podczas robienia comiesięcznego przelewu.

Status ucznia/studenta gotowy. Nie musi być to uczelnia, może być to dowolna szkoła policealna czy coś, nie trzeba nawet mieć matury ;) Temat ciekawy, możesz się zainteresować, ale to tylko podobno, tak słyszałem. Ja do takich rzeczy absolutnie nie namawiam, nigdy nie stosowałem. Broń Boże, gdzież bym śmiał. Jestem praworządnym obywatelem, który przestrzega prawa. 

Czy wszyscy powinni olać umowę o pracę, przejść na umowę zlecenie i tak robić? Nie, każda forma zatrudnienia ma swoje wady i zalety, które zaraz omówię, których musisz być świadom, by podjąć decyzję najkorzystniejszą dla ciebie w danej sytuacji.

Bo jak to w ogóle z tymi umowami jest, jakie są między nimi różnice i które będzie dobra akurat dla ciebie? Już wyjaśniam.

Na ogół mamy trzy podstawowe formy współpracy na rynku między podmiotem prawnym (firmą) a osobą fizyczną (pracownikiem), są to umowa o prace, umowa zlecenie i umowa o dzieło. 

## Umowa o dzieło

Tutaj szybko, najtańsza dla pracodawcy forma zatrudnienia i chyba najgorsza dla Ciebie. Umowa o dzieło jest umową, która dotyczy wykonania konkretnej pracy, konkretnego rezultatu, usługi. 

Z tego też rezultatu możesz być rozliczany i o ile jest dobrze, to jest dobrze, ale jeśli trafisz na szefa Janusza, skopiesz robotę lub po prostu coś pójdzie grubo nie po twojej myśli, to może zrobić ci się gorąco pod stopami, bo twój szef ma prawo zwyczajnie zareklamować efekt twojej pracy i koniec. To raz.

Dwa, na umowie o dzieło nie obowiązują cię oskładkowania: Ubezpieczenie emerytalne, chorobowe, rentowe, wypadkowe i co najważniejsze, zdrowotne. 

O ile ja jakoś zbytnio nie liczę na emeryturę z ZUSu, tak ubezpieczenie zdrowotne wole jakieś mieć, bo w razie kłopotów wizyta w szpitalu potrafi być kosztowna. Bardzo.

Także przelicz sobie, czy kalkuje ci się ryzykować bez ubezpieczenia lub ewentualnie kupować prywatne, które obejmuje także opiekę szpitalną.

Płatne urlopy czy coś w tym stylu? Raczej zapomnij, chyba że dogadasz z pracodawcą nieoficjalnie. Chorobowe? Pf.

Moim zdaniem umowa o dzieło jest zatem nieciekawą opcją zatrudnienia dla programistów. Nie polecam nawet mimo tego, że nie jestem fanem oddawania daniny państwu. Nie warto w tym wypadku ryzykować.

## Umowa zlecenie

Tu już kapkę lepiej. Zacznijmy od tego, że tutaj umowę rozlicza się nie na podstawie efektu twojej pracy, ale czynności, jakie podjąłeś, by ją wykonać. Czyli nawet jeśli efekt twojej pracy będzie niezadowalający, ale ty dołożyłeś wszystkich starań, by wykonać ją należycie, to jesteś w miarę bezpieczny. A przynajmniej bezpieczniejszy niż na UoD. Czy to znaczy, że możesz być partaczem i odwalać Manianę? NIE, ale zawsze warto mieć kolejną warstwę bezpieczeństwa.

Z urlopami jest podobnie jak przy UoD – jak sobie nie wynegocjujesz w umowie zapisu o płatnym urlopie, to go nie ma. Co z chorobowym? Zależy. Opiszę niżej.

Jeśli o składki chodzi, to mamy dwa przypadki. Pierwszy, gdy masz status ucznia/studenta i jesteś w wieku do 26 lat, drugi w pozostałych przypadkach. Przejdźmy najpierw do drugiego, bo jest prostszy.

Otóż jeśli nie masz statusu ucznia/studenta lub masz powyżej 26 lat, to w przypadku umowy zlecenia, twoja umowa podlega normalnemu oskładkowaniu, w miarę podobnie jak na UoP. 

Jest tu jednak pewien element swobody – jeśli sobie życzysz, to pracodawca może zarejestrować cię jako dobrowolnego płatnika składek chorobowych i wtedy faktycznie, masz prawo do płatnych zwolnień, ale kosztem potrącenia kilku złotych z pensji co miesiąc.

W tym pierwszym przypadku zaś, kiedy masz status ucznia/studenta i jednocześnie masz do 26 roku życia, jak już mówiłem, jedynie podatek dochodowy trzeba odprowadzić, więc koszt pracodawcy jest podobny jak przy UoD.

Niestety w tym wypadku nie przysługuje ci jednak płatne chorobowe i nie masz prawa do niego dobrowolnie przystąpić.

Dość ważne – jeśli chodzi o status ucznia, to jest taki fajny myk, który polega na tym, że twój status ucznia nie kończy się z datą ukończenia szkoły a z początkiem następnego roku szkolnego. 

Na przykładzie – ja, kończąc liceum w maju, status ucznia miałem do końca sierpnia i do końca sierpnia byłem zwolniony ze składek na UZ. Dopiero od 1 września ten status straciłem i od 1 września włącznie, obowiązywały mnie już normalne warunki.

Nieco inaczej jest jednak w przypadku studentów – tam dzień, w którym opuszczasz mury uczelni, lub zostajesz z niej wyrzucony, jest dniem, gdy kończy się twój status.

## Umowa o pracę

Opcja najbezpieczniejsza, za to najbardziej kosztowna. W skrócie to oczywiste – wszystkie składki, emerytalne, chorobowe, zdrowotne i co tam jeszcze, płatne urlopy i w ogóle.

Jednocześnie opcja, której osobiście nie lubię. Dlaczego?

Bo potężne pieniądze oddaje się państwu. Tych pieniędzy raczej już nigdy nie zobaczysz, przynajmniej jeśli o emerytury chodzi. Kwoty wyliczałem już wyżej. Nie żartujmy – każdy, kto sądzi, że obecne pokolenia, gdzieś w moim wieku i okolicach, doczekają emerytury z ZUS, trochę śnią na jawie, to raz. 

Dwa, jak już, to ta emerytura będzie śmiesznie niska, tak niska, że za to nie idzie godnie przeżyć. O ile sami się o nią nie zatroszczymy, to nie ma na co liczyć. Proste.

Sam ten fakt, że tyle pieniędzy jest pobierane z mojej ciężko wypracowanej pensji, budzi we mnie odrazę. Szkoda gadać.

Ma to jednak zaletę jedną – jeśli starasz się o kredyt na mieszkanie, to na UoP jest dużo łatwiej zazwyczaj. W innych przypadkach trzeba się trochę nagimnastykować.

Zwłaszcza na B2B. A jak już o B2B mówimy, to…

## B2B

Teraz parę słów o tajemniczym B2B, czym jest, po co to komu, i dlaczego oraz analiza, kiedy warto przejść na tę formę współpracy. Poświęcam temu zagadnieniu cały rozdział, bo ogółem temat rzeka.

### Czym jest B2B

Przeglądając ogłoszenia z ofertami pracy dla programistów, niejednokrotnie można natknąć się na widełki finansowe – to raczej standard w branży, by podawać zakres możliwej do uzyskania pensji. 

Przy okazji jest też często podawana forma współpracy. Co raz, to częściej, można zaobserwować, że zamiast znanej wszystkim umowy o pracę, umowy zleceniu, czy też umowy o dzieło, pojawia się coś takiego jak B2B. Co to znaczy?

B2B to skrót od Business to Business – to forma współpracy, w której nawiązujesz stosunek z jakąś firmą nie jako pracownik a jako inna firma. Oznacza to po prostu, że zamiast zostać oficjalnym pracownikiem, stajesz się wykonawcą usługi dla danej firmy, musisz założyć swoją działalność gospodarczą i rozliczać się za pomocą faktur.  Ponownie jednak – co to konkretnie znaczy i co to ze sobą niesie?

Zacznę od tego, dlaczego pracodawcy lubią B2B. Otóż sprawa jest prosta – po pierwsze, osoba ‘zatrudniona’ na B2B, jest prostsza do rozliczenia – jako pracodawca nie masz wtedy pracownika do rozliczenia i utrzymania, ale po prostu koszt – fakturę do opłacenia. Na tym kończy się odpowiedzialność pracodawcy w przypadku B2B.

B2B pozwala też zmniejszyć koszta zatrudnienia. Jak już wcześniej wyliczałem, przy umowie o pracę, kwoty, jakie co miesiąc oddaje się państwu, są przerażające. Wydajesz ponad 5 tysięcy, pracownik dostaje z tego 3. A to same podatki, do tego przecież jeszcze trzeba doliczyć koszta obsługi kadr.

O to, by odpowiednie dokumenty zostały złożone, przelewy wysłane a składki potrącone, dba przy UoP, nasz pracodawca. Te wszystkie czynności zajmują czas i kosztują, generując dodatkowe wydatki.

Dodatkowo przy B2B nie obowiązuje Kodeks Pracy. To ogromna ilość obostrzeń i regulacji, które chronią pracownika, do których musi stosować się pracodawca. W relacji B2B? 

Nic takiego nie istnieje.

B2B zdejmuje zatem dużo obowiązków z barków pracodawcy i przerzuca je na twoje. To ty musisz zarejestrować sobie działalność, potem regularnie płacić VAT, ZUS, dochodowy, wystawiać faktury, przechowywać dokumentację i tak dalej. 

Możesz zapytać zatem – po co w ogóle ktoś by się na coś takiego godził? Cóż, z większą odpowiedzialnością przychodzą też pewne benefity. 

Zanim je wymienię, to zaznaczę, że B2B nie jest formą współpracy odpowiednią dla każdego. Postaram się w miarę rzetelnie opisać wady i zalety tej współpracy, chociaż może być trudno, bo ja akurat jestem fanem i zwolennikiem. Do rzeczy.

### Zalety B2B

Bycie na B2B, czyli tak zwanym samozatrudnieniu, niesie ze sobą szereg odpowiedzialności, ale jednocześnie daje pewne możliwości, których nie mamy, pracując w oparciu, o inne formy współpracy. Jakie to zalety? Ja wymienię dwie, moim zdaniem, najważniejsze.

#### Mniej podatków

Chyba moja ulubiona zaleta. Wyliczenia dotyczące tego, jak dużo procent naszej pensji wędruje do organów państwa, już sobie liczyliśmy. Dla przypomnienia: zarabiając 5000 zł netto, czyli na rękę, przy umowie o pracę, pracodawca musi zapłacić za nas 8530 zł. Sporo, co? Te 3,5 tysiąca zjadane jest przez różnego rodzaju podatki. Do tego opłać jeszcze osoby, co kadrami zarządzają. Dramat.

I tu wchodzi B2B, całe na biało, które pozwala nam te podatki trochę zminimalizować. Jak bardzo? Już liczymy.

Rozpatrzę trzy sytuacje: kiedy założymy działalność i korzystamy z ulgi na start, kiedy założymy działalność, ale korzystamy tylko z małego ZUS oraz w dla normalnego ZUS.

W pierwszym przypadku, przez 6 miesięcy płacimy jedynie składki na ubezpieczenie zdrowotne, czyli około 500 zł miesięcznie.

Do tego dochodowy, zależnie od tego, jaki wybierzemy, ale dla prostoty założymy, że wybraliśmy zasady ogólne i łapiemy się do 1 progu podatkowego, zatem 18%.

VAT tutaj pominiemy i będziemy rozmawiać o kwocie netto, bez VAT, ponieważ jeśli firma pracodawcy cokolwiek na siebie zarabia, to VAT przy pensjach jest tak naprawdę tylko czymś, co sobie przerzucamy wzajemnie.

Zakładając, że na B2B dogadamy się na jakieś 8000 zł netto, czyli jakieś 500 zł mniej niż normalnie by zapłacił za nas pracodawca na UoP, do ręki zostanie nam wtedy: kwota netto na fakturze - podatek dochodowy - zus, czyli:
8000 zł - 8000 zł * 12% - zus = 8000 zł  - ~900 zł - ~500 zł = 6700 zł.

Od 2022 w IT mamy 12% ryczałt albo np. 19% liniowy. Załóżmy liniowy.

Ponad 1700 zł więcej. A ta kwota może jeszcze zostać znacznie zmniejszona, jeśli masz jakieś koszta. Jest różnica? Jest. 

Żeby nie było, iż wyciągam kwoty nie wiadomo skąd, to podaję przykład tego, jak pracodawcy sobie przeliczają kwoty na poszczególnych umowach, który wziąłem w ogłoszenia jednej z popularniejszych firm:

```
	Widełki:
	6k - 10k netto b2b
	3,5k - 5k netto UoP
```

Także ja tutaj w zasadzie jeszcze nieco zaniżyłem kwotę, jaką możemy uzyskać na B2B, bo tu 5k netto na UoP, odpowiada 10k netto na B2B.

Im większe twoje przychody, tym większa ta różnica będzie.

Żeby nie było – to tutaj zakładam sytuację, kiedy przysługuje Ci ulga na start lub chociaż mały ZUS. W innym przypadku, kiedy musisz od razu płacić duży ZUS, to powiedzmy, że B2B stanie się opłacalne dopiero gdzieś przy 9-10k netto na fakturze. Wcześniej nie masz co o tym myśleć. 

A kiedy ci nie przysługuje mały ZUS lub ulga? W momencie, gdy prowadziłeś działalność w ciągu ostatnich 5 lat lub gdy będziesz świadczył usługi na rzecz swojego pracodawcy. Uwaga! Umowa zlecenie/o działo to, w większości przypadków, nie jest stosunek pracy – liczą się tylko te firmy, dla których pracowałeś lub pracowałaś na umowę o pracę.

W każdym razie. Jak widać kwoty, jakie oddajemy państwu, są przerażające. Ja na przykład nie lubię za to, by moje pieniądze szły w głównej mierze na rzecz różnych danin i podatków. Wolę przytulić je do swojej kieszeni. Poza tym jest to sprawa nie tylko korzyści finansowej, ale również, jak dla mnie, idei. Ot co.

#### Koszta uzyskania przychodu

Następnym punktem, który przemawia za tym, by przejść na B2B, są tak zwane ‘koszta uzyskania przychodu.’  Wspominałem już o nich wcześniej. Cóż to takiego? To w zasadzie przedłużenie punktu poprzedniego niejako.

Otóż ty, jako przedsiębiorca, by prowadzić swoje przedsiębiorstwo, potrzebujesz nierzadko różnych rzeczy. W naszym przypadku, jako programistów, będą to chociażby różnoraki sprzęt cyfrowy, materiały szkoleniowe w postaci książek, e-booków, subskrypcji platform learningowych, samochód, który jest nam niezbędny, by dojechać do klienta (firmy). I tak dalej. 

Wszystkie te koszta, które jesteśmy w stanie wykazać, że były nam potrzebne, by uzyskać dochód, możemy uznać za koszta prowadzenia naszej działalności. Co za tym idzie, możemy je ‘odliczyć od podatku’. Co to znaczy?

W skrócie, to tyle, że od rzeczy kupowanych na firmę możesz sobie odliczyć praktycznie 1/3 ceny (jeśli jesteś VATowcem w innym przypadku około 18 procent), natomiast te pozostałe 2/3 z ceny, to będzie twój rzeczywisty koszt, jaki poniesiesz za nabycie danej rzeczy. Brzmi fajnie, co?

O tym, jakie mogą być koszta, można by książkę oddzielną napisać, bo kreatywność ludzka nie zna granic. Doprawdy.

Skąd wynika ten mechanizm? Z dwóch rzeczy. Po pierwsze, jeśli wystawiasz faktury VAT, to musisz do kwoty netto, która się na nich znajduje, doliczyć podatek VAT. Powstanie wtedy zobowiązanie wobec urzędu skarbowego na określoną kwotę podatku VAT. W momencie, kiedy ponosisz wydatek w celu uzyskania przychodu, ustawodawca przewidział możliwość odliczenia podatku, który sprzedawca zapłacił. Jedną kwotę od drugiej się odejmuje, żebyś nie płacił dwa razy. Powoduje to, że ty finalnie zapłacisz mniej VAT na koniec miesiąca.

Podobnie jest z dochodowym – należną kwotę podatku liczymy od dochodu, a ten z kolei liczymy ze wzoru: przychód – koszta uzyskania dochodu bez VAT = dochód. 

Stąd też ta redukcja.

Oczywiście to niesie ze sobą różne wymogi i obowiązki, ale często warto.

Te punkty, to dwie najważniejsze zalety B2B. Czyli tak w skrócie, najważniejszą zaletą B2B jest… kasa. Oprócz tego - wolność i niezależność. To wszystko. I to dlatego ryzykujemy. Czym i jak? Już wyjaśniam.

### Wady

A tych trochę jest. Dlatego warto przemyśleć, czy B2B jest wyborem dla nas – nie dla każdego się nadaje.

#### Odpowiedzialność na twojej głowie

Pamiętasz, co wspominałem wcześniej? To o składkach, podatkach, urzędach? Przy innych formach współpracy, wszystko to jest na głowie twojego pracodawcy. Ciebie zupełnie nic nie interesuje, poza sprawdzeniem, czy przelew już jest.

W momencie, kiedy przejdziesz na B2B, wszystkie obowiązki formalne, spadają na ciebie. Twój pracodawca jedynie musi pamiętać o tym, by opłacić fakturę, którą mu wystawisz.

Co takiego zatem trzeba robić, jako przedsiębiorca? Trochę tego jest. Pierwsza rzecz to opłacenie składek ZUS. Następna – opłacenie zaliczek na PIT – raz na miesiąc lub raz na kwartał, zależnie jak wybierzesz. 

Dalej, jeśli jesteś vatowcem, opłacenie VAT i wysłanie stosownej, comiesięcznej (później zyskasz możliwość płacenia co kwartał, na początku nie ma takiej opcji) deklaracji. Potem jeszcze JPK_VAT, czyli Jednolity Plik Kontrolny. Też trzeba wysłać. 

Zazwyczaj dochodzi też prowadzenie KPiR.

Co miesiąc należy też pracodawcy wystawić fakturę za usługi i ją wysłać.

Brzmi, jakby było tego sporo, prawda? Cóż, po pierwsze praktycznie wszystko z tej listy, poza wystawianiem faktury dla pracodawcy, możesz zautomatyzować za jakieś ~100 zł miesięcznie, poprzez zainwestowanie w księgową, która zrobi to za ciebie.

Ewentualnie, można robić to samodzielnie. Osobiście ja tę opcję wybrałem. Dlaczego?

To tylko brzmi skomplikowanie, a tak naprawdę to wszystko ogranicza się do zrobienia przelewu lub kliknięcia ‘wyślij deklaracje’ w darmowym programie księgowym – resztę robią za nas programy. 

Cała moja księgowość zajmuje mi może 10 minut miesięcznie, także szkoda by mi było płacić komuś za coś tak prostego.

#### Brak ochrony

Na B2B wszystkie chwyty są dozwolone, czy też raczej powinienem powiedzieć, wszystko zależy od tego, co masz w umowie. A w niej mogą być rzeczy różne – począwszy od braku okresu wypowiedzenia, skończywszy na odpowiedzialności za ewentualne błędy, jakie popełnisz w pracy i szkody, jakie one spowodują.

A będąc osobą, która prowadzi jednoosobową działalność gospodarczą, za swoje błędy odpowiadasz całym swoim majątkiem.

Nie jesteś też chroniony czy chroniona przed chorobą. Nie pracujesz? Nie ma kasy. Przynajmniej domyślnie, bo w umowie, jeśli pracodawca na to pozwoli, można zawrzeć opcję płatnego ‘chorobowego’, nawet na B2B.

Podobnie z urlopem. Tutaj nie ma płatnego. Nie świadczysz usługi? Nie ma kasy.

Znowu – przynajmniej domyślnie. Zazwyczaj ta kwestia jest rozwiązywana poprzez doliczenie do stawki miesięcznej określonej kwoty, która jest proporcjonalnym ekwiwalentem tego, ile tracisz, jeśli pójdziesz na standardowy urlop przez 20, czy 26 dni w roku. Jak to wygląda?

Załóżmy, że jesteś młodym człowiekiem, tak jak ja, przysługuje ci więc tylko 20 dni urlopu w roku, gdybyś pracował na umowę o pracę.

Załóżmy dalej, że twoja stawka godzinowa wynosi 50 zł netto, czyli 8*50 = 400 zł dziennie. 

Liczymy dalej, 400 zł dziennie, 20 dni urlopu, 20 dni * 400 zł/dzień = 8000 zł. A zatem, do stawki godzinowej należy doliczyć: 8000 zł / (12 miesięcy * 168 godzin/miesiąc) = 3,96 zł/h, zaokrąglając, 4 zł/h.

Do tego doliczamy sobie podatek, który musimy od tych 4 zł odprowadzić, czyli, zaokrąglając, 20%, czyli: 4 zł/h + 4 zł/h * 20% = 4 zł/h + 0,8 zł/h = 4,8 zł/h, czyli w zasadzie 5 zł/h.

Czyli, jeśli docelowo chcę zarobić 50 zł netto, to bez urlopów płatnych uwzględnionych w umowie, powinienem zażądać przynajmniej 55 zł/h. 

Ja jednak, dla przykładu, wolę nie kombinować w ten sposób, i ustalać sobie z pracodawcą normalny płatny urlop, czy też, jak to oficjalnie w umowie się zapisuje, płatne dni przerwy w świadczeniu usług. Niektórzy pracodawcy dają 20, inni 26, jeszcze inni 30. Wszystko zależy od tego, co jest w umowie – standard.

W każdym razie. Dobitnie pokazuje to jedną rzecz – jak sobie pościelesz, tak się wyśpisz. Na B2B to powiedzenie jest jeszcze bardziej prawdziwe.

Z drugiej strony nie jest też tak, że każdy tylko czeka, aż popełnisz jakąś pomyłkę czy zrobisz jakiś błąd, żeby cię pozwać, naciągnąć na koszta. Nie.

#### Ciężej o kredyt

Kolejną wadą B2B jest to, że trochę ciężej o kredyt, zwłaszcza hipoteczny. Przedsiębiorcy są zazwyczaj obłożeni różnego rodzaju obostrzeniami, jeśli chcą wziąć hipotekę.

Pierwszym z obostrzeń, na które się natkniemy, to wymagany okres prowadzenia działalności. Praktycznie każdy bank wymaga tego, byśmy prowadzili swoją działalność gospodarczą nieprzerwanie przez przynajmniej 12 miesięcy, a w dużej ich części, ten okres wynosi 24 miesiące.

Zatem jest to coś ważnego – jeśli chcesz w ciągu następnych kilku miesięcy brać kredyt na mieszkanie, definitywnie nie przechodź na B2B.

W zasadzie to nawet jakikolwiek kredyt. Serio. Podam przykład z mBanku. Mając firmę krócej niż 12 miesięcy, nie dostaniecie absolutnie ŻADNEGO kredytu. Z automatu banku odrzuca taki wniosek. Z ciekawości sprawdziłem. Zawnioskowałem o najmniejszą możliwą kwotę – 500 zł. 

Przy dochodach powyżej 10 000 zł netto i moich wydatkach, które są iście studenckie, bo koszta stałe oscylują mi w okolicach 1000 zł, mój wniosek został odrzucony – tylko dlatego, że w chwili wnioskowania działalność prowadziłem krócej niż X miesięcy. 

Dla porównania, mając UZ i jakieś 5-6k netto, bez zająknięcia oferowano mi kredyt 30k.

Czasem wymagany jest też nieco większy wkład własny – to ma być gwarancja dla banku, która pokazuje, że faktycznie jesteś w stanie dostarczać pieniądze i spłacać swój kredyt, bo przedsiębiorca to w końcu większe ryzyko.

Dodatkowo hipoteka na B2B to więcej papierologii. Bank zazwyczaj sobie życzy, by dostarczyć poświadczenia od US, ZUS, że nie zalegamy ze składkami czy podatkami, do tego Księga Przychodów i Rozchodów za milion lat wstecz, którą prowadzimy, jakieś zeznania podatkowe. Naprawdę różne rzeczy.

Nie jest jednak tak źle, przynajmniej w naszej branży, bo niektóre banki, widząc, że dla programistów B2B jest tak naprawdę inną formą zatrudnienia, a nie działalnością z prawdziwego zdarzenia, czasem idą nam na rękę i traktują ulgowo. Jest to jednak raczej wyjątek od reguły i rzadko takie preferencyjne traktowanie się zdarza.

Nie demonizujmy tutaj jednak całego procesu z drugiej strony, bo to też głównie formalności, zwłaszcza jeśli bierzemy kredyt w tym samym banku, w którym mamy konto firmowe.

### Podsumowanie

Podsumowując, B2B nie jest formą zatrudnienia dla każdego. Ma swoja wady takie jak to, że odpowiedzialność za różne rzeczy spada na twoją głowę, ale za to i zalety, bo z większą odpowiedzialnością, przychodzi większa władza. W tym aspekcie akurat nad pieniędzmi, jakie wydaje na ciebie pracodawca.

Czy to dobra forma dla ciebie? Nie wiem. Prawie jednak na pewno powiem jedno, że jeśli masz mniej niż, powiedzmy 6, a najlepiej 12, miesięcy stażu, a kwota, jaką proponuje potencjalny pracodawca, opiewa na mniej niż 6-7k netto, to raczej daj sobie spokój i zaczekaj.

Poza tym masz do wyboru UoD, UZ, UoP. Każda ma swoje wady i zalety, które ci przedstawiłem nieco wyżej.

Imo na początku, jeśli masz poniżej 26. lat i dopiero zaczynasz, to nie ma żadnej dyskusji. Ogarniaj status ucznia/studenta i ciśnij UZ.

Jeśli masz powyżej 26. lat i dopiero zaczynasz, zarabiasz poniżej 85k rocznie wal UoP.

Jeśli zarabiasz nieco więcej już, czyli powyżej 100k, zakładaj JDG, zwłaszcza jeśli przysługuje ci Ulga na Start/Mały zus. 

Gdy nieco więcej już, np ćwierć bani rocznie, pomyśl nad spółką z o. o. albo coś. Chociaż to raczej nie ten target, tutaj warto zainwestować w doradce podatkowego.

## Pieniądze

O bardzo ważnej rzeczy, jaką są pieniądze. Bez wstydu i otwarcie. Zacznijmy od czegoś, o czym wspomniałem, w innym rozdziale.

### Jak rozmawiać o pensji

Często widzę, że wstydzimy się rozmawiać o pieniądzach. Cóż, moim zdaniem to trochę błąd. Chciwość ludzka rzecz, ale tylko jeśli opatrzona jest pewnymi zasadami i regułami. 

Jeżeli to jakaś twoja pierwsza praca, a to sugeruje fakt, że czytasz tę książkę, to cóż, szczerze mówiąc, pieniądze nie są zbyt ważne. W pierwszej pracy tak naprawdę jedyne co robisz to... Uczysz się. 

Na początku, przez pierwszych kilka dni/tygodni, nawet ktoś z 10-letnim stażem przynosi straty, bo musi zostać wdrożony do projektu, poznać zespół i tak dalej. 

I to jest naturalne. Zatrudniając Juniora, każdy pracodawca musi być świadom tego, że trzeba będzie w niego nieco najpierw zainwestować, żeby potem zaczął być przydatny i przynosić zyski. Zatem jesteśmy świadomi tego, że ten okres wdrażania będzie dłuższy.

Także nie miej wyrzutów, że tylko się uczysz w pracy i to złe, nic bardziej mylnego. 

To przemyślany ruch każdej firmy, ty jako pracownik, który się doszkala, wzrastasz na wartości i z czasem, kiedy to już osiągniesz pewny poziom, bardzo szybko zwróci się ta inwestycja w ciebie poprzez pracę, jaką wykonasz.

Bądźmy szczerzy, twój pracodawca musi na czymś zarabiać i tyle. Zarabia może na własnym produkcie, może na outsourcingu, w każdym razie, jakby nie patrzeć, to pośrednio zarabia na tobie i twoich umiejętnościach. Czy to złe? Nie, normalna rzecz.

Niemniej jednak proszę cię, nigdy nie wiń się za to, że czas w pracy spędzasz na nauce, zwłaszcza na początku, to po prostu, jak już wspomniałem, inwestycja pracodawcy w ciebie, która jest dla niego, prawdę mówiąc, dość opłacalna w dłuższej perspektywie czasu.

Nie żyjemy w świecie, gdzie ludzie są bezinteresowni, ale czy to źle? W tym wypadku uważam, że sprawdza się takie powiedzenie - 'wilk syty i owca cała'. Trzeba być wdzięcznym za to, że ktoś dał ci szansę, ale i również świadomym, że nie jest to altruizm w czystej postaci, a raczej kalkulacja nastawiona na zysk i to kompletnie normalne, nic złego.

Mało tego, powiem jeszcze jedno, jeśli spotkasz kiedyś się w pracy z czymś takim, że każą ci uczyć się jedynie po godzinach, lub nauka rzeczy potrzebnych do wykonania nowego projektu czy czegoś podobnego, nie jest wliczana w godziny pracy, to szczerze, nieciekawa sprawa. 

To może sugerować, że trafiłeś raczej do jakiegoś Januszsoftu, gdzie szef to typowy Nosacz. Warto zatem pomyśleć o zmianie pracy. Chociaż jak to mówią, pracy najłatwiej szukać, kiedy jakąś się już ma.

Podsumowując, jeśli dopiero zaczynasz, to stawka nie jest ważna. Czy to jednak znaczy, że masz pracować za przysłowiową miskę ryżu? Absolutnie nie. Trzeba się szanować i poniżej pewnego poziomu jednak nie warto schodzić. Proste. Jaki to jest poziom? 

Trudno ocenić, dużo zależy od tego, co potrafisz, ale zakładając, że czytasz tę książkę, to wydaje mi się, że chyba w miarę ambitny z ciebie człek i coś tam będziesz umieć za jakiś czas. 

Wyznaczając swoją stawkę, warto brać pod uwagę region, w którym mieszkasz, inne ogłoszenia i widełki, jakie oferują. Zrób mały wywiad. Jeśli krzykniesz za dużo, ale jesteś fajnym kandydatem, to raczej firma będzie chciała renegocjować, a nie od razu cię odrzucić, także nie bój się zbytnio, ale z drugiej strony nie rzucaj kwot z kosmosu, bo to też coś o tobie wtedy świadczy. Zakładanie, że pouczysz się pół roku i cyk #programista15k, jest tak głupie, że nawet nie zamierzam o tym dywagować.

Ponownie, zdrowy rozsądek cię ratuje, chociaż wbij sobie do głowy mocno, przy pierwszej pracy kasa nie jest aż tak ważna. Na pewno jednak nie bądź, jak niektórzy desperaci, co to się deklarują, że nawet pół roku będą pracować za darmo, byle tylko złapać się pazurami jakiejś roboty w IT. Tak, są takie osobniki.

### Podwyżka != więcej na wypłatę, o czasie

Teraz kilka słów o tym, że podwyżka nie zawsze oznacza większej kwoty na wypłatę.  Dlaczego? 

Otóż sprawa jest prosta – musimy zdać sobie sprawę z tego, że my tak w zasadzie sprzedajemy swojemu pracodawcy swój czas i względem niego trzeba przeliczać naszą wypłatę. Nie zawsze uda ci się wynegocjować podwyżkę w postaci monetarnej, bo przykładowo firma nie ma dodatkowych środków, na kogoś o twoim doświadczeniu przewidziana jest konkretnie taka stawka, czy coś podobnego. Możesz wtedy uderzyć pod innym kątem. Jakim?

Chyba najprostszy przykład to redukcja etatu – zamiast pracować 5 dni w tygodniu, poproś o 4. Uda ci się? Właśnie zredukowałeś swój etat do 4/5, zachowując tę samą pensję, czyli efektywnie rzecz biorąc to niejako 20% podwyżki za godzinę twojego czasu. Jak dla mnie fajny wynik.

Innym sposobem na podwyżkę bez podwyżki, może być przejście na tryb pracy zdalnej. Od razu zaznaczam – nie jest to dla każdego i nie w każdej firmie da się taki model pracy zrealizować, o czym jeszcze napiszę w innym rozdziale.

Jednakże jeśli praca zdalna ci odpowiada, w firmie nie ma przeszkód i uda Ci się to wynegocjować – świetnie. Dlaczego?

Bo czas, który poświęcasz na pracę, to nie tylko czas, jaki siedzisz w biurze. Musisz sobie kalkulować również dojazdy. A na tych, często spędzamy bardzo dużo czasu i czasami sprawiają one, że nasza rzeczywista stawka maleje średnio o jakieś 10%, zakładając, że do pracy mamy około 30 minut.

W przypadku pracy zdalnej nie ma tego problemu – czas, jaki spędzasz na dojazdach, wynosi okrągłe 0. Chyba, że do jakiegoś coworkingu chodzisz, ale to wtedy z wyboru, nie z przymusu. Twoja wola.

Czas jest dość, ważny, zatem pomówmy o nim.

Jedyne co w życiu mamy, to czas. Musimy nim mądrze dysponować, bo czasu sobie nie kupimy, nie jesteśmy w stanie sobie go dodać czy sprawić, by biegł wolniej. Każdego dnia nam umyka. #górskiCoelho

Programowanie, to branża, którą można się zachłysnąć, że tak powiem. Relatywnie szybko jesteś w stanie dojść tu do naprawdę fajnych zarobków, zwłaszcza jak na warunki polskie, gdzie sporo osób zarabia minimalną czy tam 2k netto. Wiem to po sobie. Jeszcze w 2017 roku moim głównym zarobkiem była praca fizyczna na budowie. Na początku za całe 9 zł/h, potem 10, by finalnie skończyć z zawrotną stawką 11 zł/h. Nagle bum, rok później zarabiam kilka razy tyle.

To sprawia, że można się nieco ‘zafixować’ na tych pieniądzach kapkę i zacząć pracować dużo. Za dużo. A to nie one są najważniejsze przecież. Wiem, wiem. Frazes. Co ty wiesz o życiu dzieciaku?

Tak niemniej jednak jest. A my jako programiście handlujemy właśnie naszym czasem zazwyczaj – sprzedajemy pracodawcy godziny swojego życia w zamian za pieniądze. Dlatego znaj ich wartość. Nie daj się opętać pędowi ku kasie, który sprawi, że będziesz pracować po 14 godzin dziennie, bo więcej zarobisz. 

Nie warto. Chyba że sprawia ci to przyjemność, nie masz rodziny, a twoje życie społeczne nie istnieje. Wtedy możesz. 

Pytanie jednak inne – jak długo jesteś w stanie wytrzymać psychicznie i fizycznie?

## Mój przypadek

Opowiem wam troszeczkę, jak wyglądały moje kolejne kroki na drodze programisty, jeśli o pensje chodzi.

### Moje pierwsze zarobki, pierwsza podwyżka

Jak wyglądało to w moim przypadku? Nie wstydzę mówić się o pieniądzach, zatem pozwól, że podam ci kwoty z moich początków programowania.

Pracowałem zdalnie, mieszkając w małej miejscowości, dla firmy z większego miasta. To bardzo rzadko spotykana sytuacja, czyli praca zdalna, kiedy nie miałem żadnego etatowego doświadczenia. Nie spotkałem jeszcze drugiej takiej osoby, która by tak zaczynała, ale mi się jakoś udało. W każdym razie. 

Swoją pierwszą pracę podjąłem, zaczynając od stawki 18 zł na godzinę, co w przeliczeniu na 168 godzin roboczych w miesiącu, czyli pełen etat, dawało 3024 zł do ręki. Różnie z tym jednak bywało, bo aż tylu godzin w miesiącu na początku nie robiłem. Listę tego, co umiałem, idąc do pierwszej pracy, opisałem później.  

Pierwszą umowę podpisałem na dwumiesięczny okres próbny. Było to listopadzie 2017. roku. Po jego zakończeniu umowę mi przedłużono z nową stawką, wynoszącą 22 zł na godzinę, netto, czyli w zasadzie 3700 zł na miesiąc. 23% podwyżki po dwóch miesiącach. I to była stawka, którą zaproponował mi szef, spróbowałem wtedy wywalczyć więcej, chciałem rzucić się na 25 zł netto. 

Niestety nie udało mi się tyle wynegocjować, ale nie spowodowało to tego, że krzywo na mnie ktoś popatrzył, czy mnie zwolnił. Absolutnie. Zwyczajnie spotkałem się z odmową i obietnicą, że do tematu wrócimy. 

Drugą sprawą było to, że nie zabiegałem jakoś mocno o tę podwyżkę, więc to inna sprawa, bo w tamtym czasie to w zasadzie uczyłem się jedynie, a moja efektywność w projekcie była niska. 

Jeszcze kolejną sprawą jest to, że dostałem w miarę sporo podwyżki procentowo, bo 23%, natomiast tutaj zaproponowałem 40%, także patrząc na to z perspektywy czasu, to rzuca mi się na usta małe ‘XD’. 

### Następna umowa i B2B

Następna podwyżka przyszła w sierpniu – po 8 miesiącach od podjęcia pracy, kiedy to podpisałem umowę z nową firmą – tutaj moja stawka urosła już do 37,50 zł/h netto, czyli 6300 zł przy 168 godzinach miesięcznie. Tu podwyżka była naprawdę duża, bo prawie 60%. Jak to mówią – najprostszym sposobem na podwyżkę jest zmiana pracy. Trudno się nie zgodzić.

Po miesiącu, z racji tego, że skończył mi się status ucznia/studenta, postanowiłem przejść na inną formę zatrudnienia – B2B. 

Tu nastąpiła zmiana warunków, ale stawka została +/- ta sama, z tym że zależnie od tego, jak zrobię podatki, to nieco potrafiła ona wzrosnąć np. do ~40 zł na godzinę, na czysto, do ręki. Wspominam, że do ręki, bo kwota netto na B2B, to nie jest kwota, która nam zostaje :) Na B2B, kwota do ręki powinna się nazywać netto kwoty netto, albo coś.

Następnie, umowa z 3 firmą, którą podpisałem po 3 miesiącach w poprzedniej firmie, opiewała ponownie na taką samą stawkę mniej więcej, bardziej więcej niż mniej, jednakże zagadnienia, przy jakich pracowałem, były o wiele bardziej rozwojowe i wymagające, pieniądze to nie wszystko. 

Poza tym z drugą firmą się nie rozstałem, ale przeszedłem na zdalny tryb pracy, robiąc dla nich dodatkowo po godzinach. Moje miesięczne zarobki po przejściu na B2B (czyli ~9 miesięcy doświadczenia) nie schodziły poniżej 10 000 zł netto+VAT, z tego do ręki, przy kreatywnej księgowości, zostawało mi około 8 000. 

Czasem trafiało się i 12 000 zł netto, czyli tak+/- 10 000 na czysto. Kwota zależała od miesiąca i tego, ile godzin przepracowałem. 

Nigdy jednak nie dochodziło do takich sytuacji, bym przepracował, nie wiem, 300 godzin.

### Dalsze losy

Tak spędziłem następne 3 miesiące – pracując na dwa fronty. Potem zrezygnowałem z drugiego etatu, zostałem w jednej pracy, stacjonarnej. W sumie to nie zrezygnowałem, a hajs z funduszy unijnych się prezesowi skończył. Znaczy hajs na developerów. Zawinął co swoje i zniknął xD 

Tam zabawiłem jeszcze przez następne 3 miesiące. W międzyczasie udało mi się znaleźć źródło zleceń dla zagranicznych klientów. Tutaj stawka skoczyła mi już do 60 zł/h netto. Nie było tego za dużo, ale trochę się trafiało.

Trzy miesiące minęły od tamtego momentu, moja umowa z obecną firmą dobiega końca – podpisaliśmy ją początkowo na 6 miesięcy, jako taki swego rodzaju okres próbny, gdyż ogółem naprawdę firma zajmowała się ambitnymi rzeczami i trzeba było zobaczyć, czy dam radę. Cóż, raczej byli ze mnie zadowoleni. Otrzymałem ofertę przedłużenia umowy z nową stawką.

Nowa stawka, którą mi zaproponowano, to 10 000 zł netto miesięcznie, czyli równo 60 zł/h w zasadzie, przy średnio 168 h miesięcznie, z umową, że po 3-4 miesiącach podniesiemy to do 12 500 zł netto plus umowa na czas nieokreślony.

Jednocześnie tak się akurat złożyło, że miałem zupełnie inną ofertę, z innego miejsca. Tam od razu oferowano mi 75 zł/h, czyli jakieś 12 500 zł/netto za miesiąc pracy.

Dni urlopowe tak samo, wszystko inne w zasadzie podobnie.

I w tym momencie trochę się czułem, jakbym złapał Pana Boga za nogi. Nie zrozumcie mnie źle, wcześniej też bez problemu zarabiałem 10, czy 12k miesięcznie, niemniej jednak było to okupione tym, że robiłem sporo nadgodzin. Tutaj natomiast obie stawki dotyczyły podstawowego etatu. Byłem naprawdę zadowolony i ucieszony.

Żadnej z tych ofert nie przejąłem, a z obecnej firmy odszedłem.

Co? Tak.

### Odejście

Robiłem to z ciężkim sercem tak naprawdę. Trochę zżyłem się z osobami w firmie, zespołem. W zasadzie to po raz pierwszy w życiu tak się przywiązałem do firmy. W poprzednich tak nie miałem zupełnie. 

Kurczę, fajnie było. Super biuro w samym centrum, 15 minut drogi ode mnie komunikacją miejską, inicjatywy, integracje, sprzęt z górnej półki na start, pakiety socjalne, rozwój, firma, która na pracowników nie szczędziła i dbała o to, co jej. Pewnie, czasami bywało ciężko, bo tematy do ogarnięcia w zespole nie były najłatwiejsze, ale ogółem do biura zawsze szedłem bardzo chętnie. Wspaniała społeczność. Odkładając zupełnie projekt czy sprawy technologiczne na bok, nic lepszego sobie wymarzyć nie mogłem, niż to, co miałem tam. Pozdrawiam z tego miejsca serdecznie wszystkich z zespołu Synerise.

A jednak odszedłem. Dlaczego?

### Nowa okazja

Otóż pojawiła się przede mną okazja. Okazja wzięcia udziału we współtworzeniu pewnego przedsięwzięcia. Bardzo fajnego przedsięwzięcia, w które wierzę mocno. Z naprawdę łebskimi i ciekawymi ludźmi. Nie zastanawiałem się zatem długo.

I tak oto zacząłem robić to, co robię teraz.

Podsumowując: otrzymałem ofertę 86 zł netto/h, praca kompletnie zdalna. Czyli, jeśli jest miesiąc, który ma 22 dni robocze, oficjalnie dołączałem do grupy #programista15k. Co prawda nie na UoP, tylko na B2B, ale wciąż. Ogółem bardzo się z tego cieszę i czuję bardzo doceniony finansowo.

Tutaj ponownie wychodzi moje szczęście w życiu i to, że poznaje ludzi, którzy mi pomagają. 

Powiem wam jedno, świat IT w Polsce, a w Warszawie to już w ogóle, jest bardzo, bardzo mały. Nawiązując dobre relacje, zostawiając po sobie dobrą opinię i będąc ogółem po prostu dobrym człowiekiem, można sporo zyskać. Do mnie ta okazja spadła właśnie przez coś takiego. Powiem szczerze, cieszę się bardzo. 

Tym bardziej, że robota zdalna. Jakby tego było mało, to naprawdę ogarnięty zespół. Szczerze to trochę mi się wydaje, że na taką kasę nie zasługuję, biorąc pod uwagę moje umiejętności, tak naprawdę nie umiem niczego specjalnego honestly. Nie mam pojęcia, jak to się stało.

Będę tylko musiał znowu zaprzyjaźnić się z gołębiem Bartkiem siedzącym na parapecie, bo powrót do pracy zdalnej i brak kontaktu ludzkiego z biura pewnie tego będzie wymagał.

W każdym razie. Oficjalnie doszedłem do poziomu, gdzie zarabiam 10 razy więcej, niż jeszcze 2-3 lata temu. To nie był łatwy okres.

### Nic co dobre nie trwa jednak wiecznie

Następny okres, to czas, kiedy moje życie było burzliwe zawodowo. Miałem wtedy 3 lata doświadczenia i odszedłem z dopiero co opisanej firmy po około 1,5 roku. Tu zaczęła się niezła jazda i wariacje, które skończyły się generalnie tym, że jakoś wylądowałem z własną firmą i 7-8 pracownikami na etacie. WHAT THE. Do tego jednocześnie robiłem etat dodatkowo. Moje zarobki tutaj potrafiły być szalone od 100 zł za godzinę do, rekordowo, 600 zł/h. Tak. 600 zł/h. Niezły mix. W tym okresie moje miesięczne zarobki wahały się od 15k do okolic 60-70k miesięcznie. Średnio wychodziło różnie, ale pod koniec przynajmniej 5 dych do łapy zgarniałem, natomiast warto zaznaczyć, że pracowałem kapkę za dużo. Poniosła mnie fantazja, presja, kompleks Boga i zachłyśnięcie się pieniędzmi. W pewnym momencie coś pękło. W 4. kwartale roku 2021. Zszedłem ze sceny i zniknąłem na dość długo.  Tak rozpoczęła się moja roczna przerwa w życiorysie, mój upadek, z którego dopiero wracam, rok, gdy zaliczyłem rekordowe personalne wzloty jak i upadki.

Co się wtedy ze mną działo? To długa historia. 

### Powrót do rzeczywistości

Jak miałem równo 23 lata i 5 lat doświadczenia za pasem zaszła ciekawa sytuacja. Licząc nadgodziny to z 8 tych lat, nawiasem mówiąc. Kilka dni przed urodzinami podpisałem umowę. Plus minus sprowadza się ona do ekwiwalentu w postaci: 36k brutto na UoP, plus 130k EUR w opcjach, vestowanych 5 lat. W praktyce znaczy to tyle, że jeśli przepracuje w firmie przynajmniej rok to dostanę pakiet opcji obecnie wycenianych na 26k EUR. Potem przez następne 4 lata co miesiąc kolejne opcje o wartości 2.1k. Natomiast warto zaznaczyć, że te opcje/udziały były relatywnie warte dość niedużo. Znaczy wtedy wycena to 130k, natomiast relatywnie niedużo do potencjału firmy. 

Firma jest w fazie dynamicznego wzrostu i zanim te 5 lat minie to oczekuje, że wycena tychże akcji wzrośnie x5-10, plus dodatkowo spodziewam się w ciągu tych lat wynegocjować więcej akcji. Póki co, po obecnej rynkowej wycenie, uwzględniając wszelakie bonusy etc wychodzi mi ~46k na UoP brutto miesięcznie. Do tego 3k euro na rozwój na rok.  A no i za podpisanie umowy też mi bonus dali. 20k do łapy wleciało. Praca oczywiście zdalna. Plus 26 dni płatnego urlopu.

Mam w życiu więcej szczęścia, niż rozumu. Wróciłem po prawie rocznej przerwie i trafiło się ślepej kurze ziarno.

Tak by się zdawać mogło.  Bajka, co? Była, aż do czasu gdy pierwszego tygodnia pracy ktoś przeczytał mój artykuł o tym, iż zarządzać ludźmi trzeba po ludzku, a nie bazując na excelu, który za zgodą i review zespołu od tworzenia treści, umieściliśmy na blogu. Wtedy zostałem zwolniony ze skutkiem natychmiastowym. Ordnung must sein. Zderzyłem się z hipokryzją organizacji gdzie wycierano sobie mordę stawianiem na człowieka, sprawiedliwością i ludzkim podejściem, a gdzie rzeczywistość była przeciwieństwem, gdzie menadżer w pierwszym tygodniu rzucił słowami "Olaf, to twój zespół, nie jestem do nich przywiązany i mnie to nie interesuje, jak ci się coś z nimi nie podoba, to możemy ich zwolnić i zatrudnić kogoś innego.". Tak średnio ludzkie podejście. Zupełnie to nie grało z moim podejściem, które zakłada, że człowiek to coś więcej niż trybik w maszynie.

Tego samego dnia jednak dogadałem się już z inna firmą, którą pierwotnie odrzuciłem. Nie mógłbym być bardziej zadowolony z tego, jak sprawy się potoczyły. 

### Małe podsumowanie mojej historii zarobkowej

Tutaj streszczona lista mojej historii zarobkowej, którą skopiowałem ze swojego posta na 4programmers.

Data zaczęcia: 12/2017

1. Wiek: 18, doświadczenie: 0, stanowisko: Junior Python Backend Developer, zarobki: 18 zł/h netto UoZ, czyli 3000 przy 168 h.
1. Wiek: 18, doświadczenie: 2 miesiące, stanowisko: Junior Python Backend Developer, zarobki: 22 zł/h netto UoZ, czyli 3700 przy 168 h
1. [Nowa firma] Wiek: 18, doświadczenie: 8 miesięcy, stanowisko: Junior Python Backend Developer, zarobki: 37.5 zł/h netto UoD, czyli 6300 przy 168 h
1. Wiek 18, doświadczenie: 9 miesięcy, stanowisko: Junior Python Backend Developer, zarobki, zależnie od klienta/firmy: 46-50 zł/h netto B2B + płatny urlop, czyli 7900 przy 168 h, czyli przy nadgodzinach raczej >10k netto.
1. [Nowa firma] Wiek: 19, doświadczenie: 1,5 roku, stanowisko: Python Developer + trochę coś tam zaczynam into opsowanie. Zarobki: 86 zł/h netto FV. Praca zdalna.
1. [Nowa firma/Swoja firma] Wiek: 21, doświadczenie: 3 lata, stanowisko: Tech Lead/Engineer/CEO/księgowy/Technical product analyst - własna f. Zarobki: 15-60k/msc netto FV.
1. [Nowa firma] Wiek: równo 23, doświadczenie: ~5 lat, stanowisko: Tech Lead, praca zdalna; Bonus za podpisanie umowy: 20k pln do łapy. Zarobki: 36k UoP Brutto + bonus w postaci opcji o wartości 130k EUR vestowanych przez 5 lat, czyli średnio licząc z opcjami wychodzi około 45k brutto na UoP. Do tego 26 dni urlopu i 3k euro roczny budżet rozwojowy. Bajka, co? Była, aż do czasu gdy pierwszego tygodnia pracy ktoś przeczytał mój artykuł o tym, iż zarządzać ludźmi trzeba po ludzku a nie bazując na excelu, który za zgodą i review zespołu od tworzenia treści, umieściliśmy na blogu. Wtedy zostałem zwolniony ze skutkiem natychmiastowym. Ordnung must sein.
1. [Nowa firma] Wiek: 23 lata, doświadczenie: ~5 lat, stanowisko: Lead Python Developer, praca zdalna; Zarobki: 36.5k netto na B2B albo 210 zł/h. Cieszę się, że z poprzednią firmą wyszło jak wyszło. 

\pagebreak
