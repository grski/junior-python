# Wybór języka

W książce tej będziemy operować praktycznie jedynie na Pythonie. Dlaczego? Powody, dla których wybrałem właśnie ten język, wypisałem w innym rozdziale, chciałbym jednak wspomnieć o jednym, innym, języku, który musi znać każdy programista i od którego należy zacząć, jeśli w 100% jesteśmy pewni, że chcemy podjąć pracę w IT. Co to za język?

## Język niezbędny

Ciekawe co to za język? C, Python? Może C++ albo JavaScript? Bynajmniej! Mowa o... Angielskim.

Żyjemy w czasach globalizacji. Wszystko się trochę ujednolica. Te same seriale, te same filmy, te same ubrania, marki i... język. Język angielski od dawna obecny był w naszym języku rodzimym — polskim, anglicyzmy istnieją od wielu, wielu lat, jednakże w ostatnich latach, latach istnienia i rozwoju cywilizacji globalnej, ilość anglicyzmów i zapożyczeń, która pojawia się w naszej mowie, zwłaszcza wśród młodzieży, rośnie w tempie wykładniczym. Nie bez powodu. I mówię to ja, gość piszący książkę po polsku. Na upartego dasz radę bez niego, owszem, ale jeśli na poważnie myślisz o karierze… Nie. Serio.

Język angielski jest absolutnym hegemonem, jeśli chodzi o międzynarodową komunikację czy komunikacje w Internecie. My zaś, jak osoby blisko związane z tym światkiem jesteśmy niejako zmuszeni dobrze go znać. Praktycznie w każdej firmie język angielski jest standardem i chcąc być dobrym programistą, musimy go znać na tyle, by swobodnie się w nim komunikować i czytać dokumentacje, tyle na temat. 

Język angielski jest w zasadzie na początku chyba nawet ważniejszy niż język programowania, który wybierzemy, dlatego w ogóle, zanim zaczniemy się brać za kodowanie, warto by się doszkolić na ten temat. Jakie są jednak zalety znajomości tego języka?

### Materiały

Sprawa ma się dość jasno. Najwięcej materiałów najlepszej jakości dostępnych jest właśnie po angielsku. Ta książka jest próbą lekkiej zmiany tego faktu oraz otworzenia drogi dla tych, którzy mimo wszystko angielskim nie władają, nie chcą władać, a o karierze w IT może nie myślą. Niemniej jednak obecnie jest tak, że...

Chcesz się więcej nauczyć? Najlepiej z angielskich materiałów. Mało tego, czasami angielskie materiały to jedyne dostępne. Prawie każdy znani mi framework czy biblioteka posiada dokumentację. W języku angielskim. W polskim raczej brak albo taką, że tłumaczenie pozostawia wiele do życzenia lub jest ona szczątkowa.

No właśnie, tłumaczenie. Pewne terminy w naszym światku po przetłumaczeniu stają się dość dziwne i niezrozumiałe. Wyobrażacie sobie na co dzień pracować z ZŚP — Zintegrowanym Środowiskiem Programistycznym zamiast z IDE? Odpluskwiacz zamiast debuggera? Popłoch jądra zamiast kernel panic. Zamiast pulli i commitów wrepowzięcia (XD) i zatwierdzenia. Po co inity, skoro mogą być wstępniaki. Przykłady można mnożyć.

A dokumentacja to podstawa tak swoją drogą. Czy to przy tworzeniu poważnego projektu, czy przy korzystaniu z niego.

### Komunikacja

Znowu, rzecz kluczowa przy tworzeniu projektów. W większości firm obecnie współpracuje się z klientami zagranicznymi czy wykonawcami zza oceanu. Wiele rzeczy można usprawnić i ułatwić sobie, kiedy możemy bezpośrednio z kimś porozmawiać i wyjaśnić pewne rzeczy. Często niezbędny do tego jest angielski. Zwłaszcza kiedy w twoim zespole zawita ktoś, kto jest z zagranicy.

To nie jest takie rzadkie, jak mogłoby się wydawać.

### Samo programowanie

Nauka samego programowania, jeśli znamy język angielski, jest łatwiejsza. Praktycznie każdy język programowania ma słowa kluczowe w języku angielskim.

Kiedy dopiero się uczymy, to dość pomocne, gdyż nawet nie widząc, co dane słowo kluczowe robi, czy co robi dana funkcja, o ile są poprawne nazwane, a obecnie standardy dobrego kodu raczej tego wymagają, to praktycznie bez żadnej wiedzy, bez zaglądania do źródła, możemy zgadnąć, co dany kod robi, wnioskując z samego tłumaczenia danego fragmentu, nazwy funkcji/klasy.

### Wyjątki

Wiadomo, zaraz znajdzie się ktoś, kto stwierdzi 'allle jak to, ja to normalnie pińć lat w zawodzie i jakoś daje rade bez angielskiego!'. Niby tak, ale na jak długo i w jakiej firmie? Chcesz pracować w Januszsofcie (JanuszSoft to taka IT wersja Januszexa, a czym jest januszex to poszukaj w necie)? Proszę bardzo, ale ja za chemioterapię, której będziesz potrzebować po doświadczeniu skali głupoty i cebulactwa, jaka ma miejsce podczas pracy dla typowego Janusza, nie oddaje. A uwierz mi, że tak raczej będzie, bo ludzi, którzy kompletnie nie znają angielskiego, raczej się w inne miejsca jakoś zbytnio nie przyjmuje.

To, co u góry napisałem to raczej rzeczy oczywiste dla wszystkich jakkolwiek obeznanych w sprawie, ale niektórzy, na początku (łącznie ze mną) są dość toporni w stosunku do nauki angielskiego. 

No bo przecież ja chce się uczyć programowania!!! Fajnie, ale żeby to robić najefektywniej, jak się da, przydaje się angielski, a potem jest niezrównaną pomocą przy poszukiwaniu i wykonywaniu samej pracy.\

To chyba tyle w tej kwestii. Chociaż pozostaje pytanie – jak się uczyć?

## Jak się za to zabrać?

No, to jak?
Zacznijmy od tego, jak się nie uczyć. Prosty i doskonały przykład tego widzimy w naszych szkołach. To, jak uczy się w nich angielskiego to jakiś żart.  Smutny, ale żart.

Nastawienie jest tam jedno najpierw na egzamin gimnazjalny, potem na maturę. O niczym więcej się nie myśli w 90% przypadków. A co jest na egzaminie i maturze? Niekoniecznie rzeczy, których używa się w sytuacjach codziennych.

Będąc w liceum, przynajmniej w moim wypadku, w klasie pierwszej uczeń ma 5 godzin angielskiego, jeżeli wybierze rozszerzenie z tego języka (rzadko się trafia ktoś, kto tego nie zrobi) to od drugiej klasy ma godzin 7. Całkiem sporo, prawda? Owszem, ale to, jak wykorzystuje się ten czas, to tragedia.
Jak wygląda przeciętna lekcja?
Dostajesz kserówkę ze strukturami gramatycznymi, którą uzupełniasz. Czasem coś napiszesz/powiesz. Dziękuję. Skupienie na gramatyce i... Niczym więcej. Tak być nie może. Nie chcę się tu wdawać w dyskusje nad tym, jak zły jest obecny system edukacji, co w nim zmienić należy i tak dalej to raz, dwa oczywiście są pewnie nauczyciele, którzy odstają od normy i się starają, bo nie zostali jeszcze przez beton zjedzeni, ale ileż ich jest… Przejdźmy do kwestii tego...

Jak zatem powinno to wyglądać, panie mądralo?
Już mówię. Przede wszystkim nie można skupiać się cały czas na rzeczy zupełnie zbędnej w dużej mierze — gramatyce. 

Popatrzmy bowiem na małe dzieci. Takie załóżmy z 1-2 klasy podstawówki. Umie mówić w swoim języku? A no umie. Nawet zazwyczaj w miarę poprawnie. A zapytajmy tego dziecka, co wie o częściach zdania i mowy. Usłyszymy raczej tyle, co i głuchy. 

Czyli dziecko gramatyki tak w zasadzie, formalnie, nie zna, ale językiem poprawnie się posługuje. Ciekawe.

My powinniśmy brać z tego przykład i przede wszystkim pamiętać, by nie skupiać się na nauce gramatyki podczas nauki języka. Oczywiście, są malutkie wyjątki od tej reguły, ale raczej one tu potwierdzają fakt. 

Skupić należy się na korzystaniu z języka, a nie teoretyzowaniu. Tylko tak najefektywniej się go nauczymy. Podam przykład. W szkole angielskiego dzieci zazwyczaj uczą się już od przedszkola. Nie inaczej było ze mną — w tak zwanej zerówce zaczęły się pierwsze powolne lekcje. W każdym razie... 7 lat później mój angielski dalej pozostawia wiele do życzenia. 

Całe szczęście moje podejście do nauki tego języka zmieniło się z przymusu na bardziej praktyczne. Odeszły w zapomnienie podręczniki, przyszło pisanie i czytanie w tym języku, porozumiewanie się w nim. 

Nagle w dwa miesiące zrobiłem większe postępy, niż przez poprzednie 7 lat, zaskakując siebie samego niesamowicie. Gramatyka powinna wynikać z praktyki. Po pewnym czasie przychodzi ona naturalnie, a że nie znamy teorii, która za nią stoi…

Cóż. A w polskim znamy? Ja przynajmniej nie. Jedynie te kompletne podstawy, które w podstawówce się dziecka uczy. Co do reszty... Hah. Może jestem brainletem z 30 IQ, a cała reszta zna, ale wątpię.

## Implementacja tego w praktyce

Moim zdaniem można wyróżnić kilka metod, które należy zastosować.

### Tłumaczenie

Zacznijmy od rzeczy, którą lubię najbardziej, i o której mam najlepsze zdanie. Jest to tłumaczenie. Jakie tłumaczenie? Normalne — bierzesz tekst po angielsku i ciach na polski. 

Nie przejmuj się, jeśli nie znasz słówek. Ja na początku w ogóle ich nie znałem. Jakieś 80% słówek musiałem sprawdzać w słowniku. Nie skacz jednak do niego tak od razu — spróbuj najpierw wywnioskować coś z kontekstu.

Możesz tłumaczyć cokolwiek. Ja od siebie polecam szczególnie komiksy/mangi/napisy do filmów/jakieś obrazki. Dlaczego? 

Bo widzisz, co się dzieje na scenie i więcej rzeczy możesz wywnioskować z kontekstu. Dzięki temu szybciej się nauczysz. Oprócz tego możesz sobie też potem sprawdzać swoje tłumaczenie z tłumaczeniem innych osób — dla przykładu weź jakąś bajkę po angielsku, przetłumacz fragment i porównaj z wersją polską, przetłumaczoną przez profesjonalistę.

W taki sposób bardzo szybko się nauczysz. Mało tego — zaczniesz podłapywać pewne frazy charakterystyczne dla tego języka i nauczysz się, że nie tłumaczymy wszystkiego dosłownie, że nieco inaczej się mówi w języku angielskim, bo pewne słowa mają tam inną wagę, strukturę i znaczenie, niż u nas, a dosłowne tłumaczenie jest bez sensu. Polecam. Dodatkowo nauczysz się też ‘myśleć’ po angielsku, co jest niezbędne na pewnym, nieco wyższym już, poziomie. 

Ja na przykład dość często mam tak, że chcę wyrazić pewną myśl, ale brakuje mi polskich odpowiedników myśli, którą bez problemu mogę wyrazić w angielskim, bo tam akurat istnieje taki zwrot.

### Nauka słówek/fraz

Tutaj też troszkę napiszę. Fajnie jest mieć bogaty zasób słownictwa w danym języku, ale za dużo słówek na początek to nam nie trzeba. Wiecie, ile konkretnie wystarczy?

Całe 25. Tak, 25 słówek. Tyle na sam początek ci wystarczy. Bo według badań te 25 słówek odpowiada za 33% treści wypowiadanej przez przeciętnego anglika. Czyli znając 25 słówek, jesteś w stanie zrozumieć jedną trzecią tego, co mówi do ciebie obcokrajowiec.

Do tego dodajmy jeszcze zrozumienie pewnych rzeczy z kontekstu albo podobieństwo brzmienia słów i wychodzi, że prawie się dogadujecie. Ręce pewnie od rozmowy by bolały trochę, myślę, że jednak by dało radę. No ale 33% to nie taki zadowalający wynik. Przejdźmy zatem dalej — by zrozumieć 89%, wystarczy 1000 słów. Znacznie więcej, ale wciąż mało.

Znając 3 tysiące słów, zrozumiemy 95%. Czyli w zasadzie tak, jakbyśmy i w polskim języku rozumieli. Bo te 5% to podejrzewam, że stanowią słówka specjalistyczne, używane w różnych dziwnych zawodach. Przecież tak samo w polskim nie każdy musi wiedzieć, co to jest winkiel, kotwa czy paca do sztablatury. To znaczy większość osób, co na budowie kiedyś pracowało, tak jak ten oto skromny autor tejże książki, będzie kojarzyć, natomiast reszta? Niekoniecznie.

Tak samo i w angielskim są pewne słówka specjalistyczne, które raczej rzadko się przydają a nauczyć się ich można w razie potrzeby.

Czyli takim naszym celem tutaj jest dobicie do 1000 słówek. To wystarczy moim zdaniem na początek. Celujemy w przynajmniej 30 słówek dziennie. Po miesiącu praktycznie jesteśmy w domu. A jak się ich uczyć? Bo tak siedzieć i po prostu czytać to bezsensu. Oferuję dwa świetne narzędzia:

Memrise
Duolingo

Obie te platformy są dostępne za darmo, oferują aplikacje na Androida czy też iOS.

Chyba nawet gdzieś jeszcze wersja na, o zgrozo, Windows Phone się znajdzie.

Te dwie świetne platformy bez problemu pomogą ci w nauce angielskiego, jak i innych języków. Którą z nich wybrać, czym się różnią?

Obie pomagają w nauce, ale memrise jest bardziej zróżnicowany i zależny od treści, które stworzą użytkownicy. Można się tam uczyć nie tylko słownictwa, ale także takich rzeczy jak geografia, historia, literatura i wielu, wielu innych. Do nauki słownictwa sprawdza się świetnie.

Co z Duolingo? Tutaj mamy nieco bardziej usystematyzowane podejście. Kursy przygotowane są przez profesjonalną ekipę (Memrise też takie ma, ale nie jest ich aż tak dużo) i pokrywają one zarówno słownictwo, jak i podstawy gramatyki.

Niemniej jednak oba serwisy są podobne, uczą słówek, wymowy, gramatyki. Wybór pozostawiam wam, chociaż przyznam, że ja z obu korzystam.

A raczej korzystałem, bo teraz jestem leniwym dziadem, któremu nie chce uczyć się nowych języków, argumentując sobie to tym, że za kilka lat będziemy mieli AI od tłumaczenia. 

### Słuchanie

To chyba rozumie się samo przez się. Polecam filmy i bajki z napisami, ale angielskimi. O polskich zapomnij. Jeśli czegoś nie rozumiesz, przystopuj, włącz napisy i przetłumacz sobie powoli. Koniecznie. Chociaż w sumie sam nie wiem, czy powinienem polecać naukę słuchania — jak już trochę zaczniesz rozumieć, to okaże się, że 90% twoich ulubionych piosenek angielskojęzycznych traci sens. To ssie. 

### Mówienie

Mów do siebie, mów do rodziny, kumpli, drzewa, psa, mikrofonu. Są specjalne grupy, gdzie możesz dogadać się z kimś, kto też się uczy, albo kto przyuczy cię w zamian za nauczenie polskiego.

Możesz napisać do mnie i umówić się na pogaduszkę na skypie albo ts, chętnie pomogę. Na blogu znajdziesz kontakt – email, GitLab, GitHub albo na forum 4programmers. Ba, możemy nawet stworzyć małą grupkę pomagającą w nauce języków. Ja jestem na tak, a co ty na to? I pamiętaj jedno — nie bój się. 

Nikt nie dba o twój akcent i wymowę. Będąc w Londynie czy za granicą ogółem, słyszałem tyle różnych wersji języka angielskiego, że głowa mała. Często gęsto nawet ci, dla których język angielski jest językiem narodowym, nie mogą się między sobą dogadać ze względu na akcenty i slangi. 

To tak jakbyś ze ślonzakiem gadoł. Tylko ze trzy razy gorzej i oprócz ślonzaka masz jeszcze 15 innych grup. Także spokojnie. Zrozumieją cię, nikt nie będzie cię oceniał, a raczej zachęcał i doceniał wysiłek, który wkładasz w próby nauki języka. Serio.

### Czytanie

Konsumuj treści po angielsku i tyle. Nie przejmuj się na początku stopniem zrozumienia, spokojnie. Wzrośnie. Listę ciekawych blogów w tematyce programowania znajdziesz pod koniec tej książki, zajrzyj do spisu treści.

## Podsumowując

Słuchając się tych rad i poświęcając około 2 godziny dziennie, po miesiącu będziesz dość płynnie rozumiał jakieś 70-80% codziennych konwersacji w języku obcym!

Oczywiście chodzi tu o konwersacje proste, prowadzone za pomocą normalnego akcentu, ale wciąż. Specjalistyczne słownictwo, które potrzebne ci będzie podczas nauki programowania, przyswoisz po drodze.

Zapamiętaj sobie zatem szczególnie te dwa linki do Memrise i Duolingo oraz to, że masz tłumaczyć, czytać, słuchać i mówić jak najwięcej.

Oprócz tego gorąco zachęcam cię do obadania sobie książki Radka Kotarskiego pt. „Włam się do swojego mózgu” - to zbiór ciekawych technik i rad o tym, jak się uczyć, żeby się nauczyć tak naprawdę, żeby zapamiętać szybko i efektywnie.

Nie, Kotarski mi nie sypnął groszem za reklamę. A szkoda, zawsze chętnie przytulę jakieś szekle.

W każdym razie. Przejdźmy wreszcie do opisu języka, którym będziemy się tu w głównej mierze zajmować.

\pagebreak
