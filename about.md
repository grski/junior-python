\pagebreak

# O autorze

To jak już przez tyle gadania was przeciągnąłem, drodzy Czytelnicy, to może teraz parę słów o mnie, kimże ja jestem by prawić tu jakieś mądrości? 

Otóż nikim innym, jak zwykłym Olafem.

## Górski, czyli inteligentny zwierz lądowy

Jestem sobie gościem, co nie ma matury, jeszcze w liceum zaczął pracować na etacie jako programista, za nieduże pieniądze, ale wciąż. Półtora roku później, kiedy niejedno już widziałem oraz właśnie trafiłem do czwartej firmy, osiągnąłem ten niby mityczny poziom 15k, pracując zdalnie dla klienta z zagranicy. Spełnienie marzeń. Podobno. Plus trzeba przyznać, że więcej szczęścia, niż rozumu. Trzy i pół roku później, plus minus, jesteśmy tutaj. Mam około pięć lat stażu. Pracuję jako Tech Lead, jestem przełożonym kilku osób. Miałem za sobą przygodę z prowadzeniem własnej firmy, gdzie w szczytowym momencie zatrudniałem około 8 osób na pełen etat. Nie dziwią mnie już kwoty na kontrakcie typu 40k/msc czy bonus w postaci udziałów za pół miliona. Zabawne to życie. Niedawno 3k to było dużo.

Droga ciekawa, bo przed tym, jeszcze będąc w szkole, gimnazjum i liceum, łapałem się różnych zajęć. A tu trochę wykończeniówki, budowlanki, rozdawania ulotek, spawania, korepetycji, handlu klejem, wszystkiego, naprawdę. Z czego tylko był hajs, że tak powiem. I tu od razu może dla ciebie małe zaskoczenie, bo jak to, były parobek jakieś książki tworzy, programowanie, co? Czemu o tym w ogóle mówię? A bo taki jestem, raczej autentyczny, chcę, by Czytelnicy wiedzieli, kto do nich mówi.

 Jakoś w połowie liceum zacząłem robić proste stronki na zlecenie, póki mi osiemnastka nie wybiła. Miesiąc później udało mi się znaleźć normalną pracę w IT. Chodziłem sobie częściowo do szkoły i pracowałem zdalnie jako jakiś tam junior python. Potem tylko szybkie olanie matury w ramach protestu i walki z systemem, kilka zmian firm i pyk, 15 koła, chciało by się powiedzieć, że euro, ale niestety jeszcze nie. 15k euro było, ale jak prowadziłem własną firmę. Teraz już nie, ale o tym może innym razem. Teraz grzeczny ze mnie etatowiec.

## Obecnie

Pracuje sobie jako Tech Leda, kodzę w Pythonie, Django, Architektura, do tego ogarniam coś Jirę czasem, jakieś szczątkowe PO, do tego menadżerowanie czy mentorowanie członków mojego zespołu i w sumie tyle. Bunkrów nie ma, ale też jest zajebiście.

Tak na codzień prowadzę sobie bloga [grski.pl](https://grski.pl), chodzę na siłownię, uważam, że powyżej 5 powtórzeń to cardio, marnuję czas na wykopie, mirko, 4programmers i innych zakątkach internetu. Lubię też pisać, rozmawiać, rozważać tematy filozoficzne, szukać sensu w życiu, słuchać Wattsa, czytać Frankla, Petersona czy stoików, klepać projekty na boku i czytać o czysto technicznych nowinkach, które prawdopodobnie, w 99.99% przypadków, nigdy mi się nie przydadzą w realnej pracy, natomiast z jakiegoś względu bardzo mnie interesują i dają frajdę.

Nie wiem, wydaje mi się, że ot, całkiem normalny gość. Czasem trochę krindżu tu i ówdzie, ale hej, taki już jestem.

Z sukcesów w życiu to pod hasłem `tinder statystyki` i `python zalety` jestem dość wysoko w googlu. Czasem nawet pierwsze miejsce. Miałem zawsze pierwsze, ale zapomniałem opłacić domeny i musiało indeksować od nowa xD 

Przeszedłem drogę od jełopa, co na własną maturę nie poszedł, przyjeżdżając do Warszawy na krzywy ryj z 400 zł w portfelu, do pana programisty, wciąż jełopa, ale z zasobniejszą głową przynajmniej, dzięki czemu nie martwię się, czy jutro jest co do gara włożyć, albo nie kalkuluję kalorii przy mleku, które ma lepszy wskaźnik liczby kalorii do ceny, to 3.2% czy to 2%, żeby taniej wychodziło dostarczyć dzienne zapotrzebowanie.

Stąd, wydaje mi się, że jak mnie się udało, to i wielu z was może się udać. Wszystkim raczej nie. Większość pewnie odpadnie po drodze.

## Łatwo to nie będzie

Większość z tych co nie odpadną, będzie co najwyżej średnimi klepaczami kodu. Zostanie garstka zdeterminowanych, którzy osiągną fajne rzeczy. Nie mówię tego, patrząc z góry. Po prostu wiem, jak to wygląda. To nie jest łatwy kawałek chleba. Myślicie, że te półtora roku początkowe, to sobie pracowałem po osiem godzinek, jakiś lajtowy projekcik i do domku? Robiłem tyle nadgodzin ile mogłem, łapiąc doświadczenie od starszych stażem pracowników. Zdarzyło mi się spać w biurze, bo już nie opłacało się wracać do domu. Coś takiego normalne nie jest, ale rezultaty jakie osiągnąłem też nie sa normalne. Natomiast ogółem nie polecam, piszę tu tylko o tym nie po to byś brał/brała przykład a po to by uzmysłowić ci, że ponadprzeciętne rezultaty często wymagają ponadprzeciętnych wysiłków. Chociaz z drugiej strony to aż taki wysiłek dla mnie nie był, przyjemność tak trochę. Natomiast wciąż, poświęcić coś trzeba było - czas wolny w tym wypadku.

Często siedziałem i po 12 godzin, w piątki, w soboty, w niedziele. Dzięki losowi trafił mi się idealny mentor, złoty człowiek, bo inaczej to nie wiem. Brodziłem po uszy w gównie, w legacy projektach, których nie życzę nikomu oraz przede wszystkim miałem ogromne szczęście. Nie oczekuj, że będzie u ciebie podobnie. Może być, ale prawdopodobnie nie będzie.

W wolnym czasie staram się pomagać innym ludziom uczyć się kodować, czy to poprzez prowadzenie różnych warsztatów, czy projektów, czy mentoring, zazwyczaj zupełnie za darmo. Z doświadczenia wiem, że większość po prostu rezygnuje. Swoją drogą, jak już mówię o osobach, którym nieco pomogłem postawić kroki na programistycznej ścieżce, to póki co znalazło się około pięciu, które startując od zera, wytrwały i dotarły do pierwszej pracy. Najkrócej zajęło to pół roku niecałe, najdłużej około dwa lata. Wszystko zależy. Stąd też po części pomysł na tę ksiażkę, bo się okazuje, że coś tam jednak mam do przekazania, to po pierwsze, po drugie nie chce mi się tłumaczyć tego samego n-tej osobie. Tak to napiszę raz i będzie z głowy! Super!

Jakiś programistyczny wymiatacz to ze mnie nie jest, ale radze sobie, raz gorzej, raz lepiej, nie narzekam. Pewnie są lepsi, pewnie są gorsi, nie zagłębiam się w to zbytnio, po prostu robię swoje. Jedni lubią moją działalność czy to na forum, czy na wykopie, czy gdzie indziej, inni nie, uważając mnie za idiotę czy bufona, jednym książka się spodoba, innym nie. Rozumiem, spoko, szanuje, nie ma problemu. 

Jednym z nieco nietypowych aspektów mojej działalności jest to, że staram się też poruszać strefę poza samymi umiejętnościami twardymi i mówić o tej miękkiej stronie życia zawodowego, albo życia w ogóle. Czasami, w sumie często, to właśnie te rzeczy, ważyły nad tym, jak potoczyły się moje losy, a nie konkretne umiejętności techniczne.

## Czyli tak reasumując

Na koniec dnia mam tylko jedną intencje, by ta książka, zawarta w niej wiedza, dawka specyficznego i czasem obraźliwego humoru, tendencyjnego i infantylnego stylu, w jakiś sposób komuś pomogła. Być może się uda.

Plus jest to efekt realizacji tego, że powyżej pewnego progu, pieniądze przestają zgrywać aż tak ważną rolę, a na wierzch wychodzą ważniejsze rzeczy. Potrzeba jakiegoś sensu, robienia czegoś wyższego aniżeli kolejnego tysiąca na wypłatę. Dobra, starczy mojego bajdurzenia.

Moją dokładną historię zarobkową czy takie tam szczegóły znajdziesz w innym rozdziale, gdzieś pod koniec książki. Jeśli nie moje słowa i moja osoba, to niech chociaż one przekonają Cię do tego, że być może warto tę książkę przeczytać.

\pagebreak