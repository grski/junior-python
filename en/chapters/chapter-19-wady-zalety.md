\pagebreak

# Wady i zalety pracy jako programista

Ta książka traktuje o programowaniu, prawda? Milion jest takich książek, wszystkie zachęcają do tego, by wejść w świat IT, by programować, bo to przyszłość, bo to życie na poziomie, miliony monet w portfelu, chwała gloria i co tam jeszcze. 

No nie, nie zgadzam się. Trzeba polać mały kubeł wody na sporą część osób, które aspirują i marzą o branży it. To nie jest jakaś magiczna, idealna praca, która ma same plusy, żadnych wad i tak dalej. ABSOLUTNIE. Wybij to sobie z głowy. 

## Wady

By walczyć z tym przekonaniem, postanowiłem na w treści swej książki napisać dlaczego... nie warto programować.

### Zdrowie	

Programowanie to długie godziny przy komputerze, często zbyt długie. To nie jest zdrowe. Oczy, kręgosłup, inne rzeczy. Nie bez powodu zaczęło ostatnio funkcjonować takie powiedzenie: sitting is the new smoking. 

Siedzący tryb życia i wlepienie w komputer niszczy nasze organizmy i to naprawdę mocno. Jeśli ktoś nie ma na tyle samodyscypliny, by to siedzenie później negować za pomocą siłowni, ćwiczeń czy aktywności ruchowej, to szczerze, na nic mu te pieniądze zyskane dzięki pracy, bo nie będzie miał zdrowia, by się nimi cieszyć.

Kolejną sprawą jest stres. Wierzcie lub nie, ale kiedy w końcu dojdziecie do miejsca, kiedy jesteście w miarę normalnymi programistami i zaczniecie odpowiadać za pewne sprawy, dedlajny i tak dalej, to stres pojawi się nieuchronnie. 

Bo jak się nie stresować, kiedy coś popsułeś w kodzie i nagle się okazuje, że klient traci dziesiątki tysięcy każdej godziny, bo zrobiłeś coś głupiego? Co, kiedy okazuje się, że błahy problem, który miałeś zrobić do końca dnia, okazuje się czymś zawiłym, nad czym spędzisz następny tydzień mimo swych deklaracji, że będzie to zrobione w kilka godzin? 

Mimo tego, że dla mnie są to obce pytania, gdyż zwyczajnie nie umiem stresować się pracą, mimo tego, że mocno się w nią angażuję, to wiem, że dużo osób takie problemy ma.

Brzmi trochę jak przechwalanie, ale z jakiegoś powodu tak właśnie jest. Po prostu żyję w niezatrwożonym przekonaniu, że ostatecznie dam radę, wszystko się ułoży i będzie dobrze.

### Ciągła nauka

Co z czasem, który musisz poświęcać na naukę, nieustanną naukę? Ta branża zmienia się na tyle szybko, że jeśli sam się nie rozwijasz, to wypadasz z gry. Proste. Nie żartuje. 

Nie ogarniasz nowinek czy nowych rzeczy przez rok, dwa, trzy i nagle stajesz się trochę bezwartościowy na rynku lub osiągasz stagnację, gdzie twoja wiedza się nie zwiększa, podobnie umiejętności. 

A w naszej branży stagnacja oznacza nie tyle, co brak postępu, a regres w zasadzie. Dotyczy to jednak głównie junior developerów. Oni muszą mocno i dużo się rozwijać. Inaczej to nie ma sensu. 

Seniorzy czy dobrzy regularowie, mają opanowane pewne podstawy i umiejętności, które są niejako kluczowe i niezmienne, co pozwala im na nieco większe lenistwo. 

Zresztą, im większe twoje doświadczenie, tym tak naprawdę potem zaczynasz mniej kodować, więcej czytać kodu, mentorować innych, uczestniczyć w spotkaniach, dokonywać pracy koncepcyjnej, architektonicznej. 

Dla jednych fakt przymusu ciągłej nauki jest minusem, dla innych plusem. Ja się akurat z tego cieszę, bo naprawdę interesuje mnie to, co robię, kocham swój zawód, zatem to, że muszę być na bieżąco z pewnymi rzeczami, to niezła wymówka, by posiedzieć trochę więcej przy kodzie. 

Jednakże są osoby, dla których programowanie to po prostu praca od 8 do 16 i tyle. I to też jest normalne, prawidłowe i spoko, że się tak wyrażę. Nie każdy musi być kompletnym pasjonatem. Potrzeba też ludzi, którzy po prostu robią swoje i koniec. Mogą być oni dobrymi programistami, nie będą tymi najlepszymi, tą śmietanką, ale wciąż. 

Tacy ludzie, to znaczy, przeciętni, albo nie aż tak wybitni, też są potrzebni, to zupełnie normalne. W zasadzie większość osób działa na takiej zasadzie. Pasjonaci to rzadkość.

### Słabe projekty

Nie zawsze pracujemy nad fajnymi appkami. Realia są takie, że czasami pojawiają się paskudne projekty, których nikt nie chce robić, ale ktoś jednak musi. I wiesz co? 

Ty, jako Junior masz większe szanse na to, że pracodawca wrzuci cię w takie gówno. Dlaczego? Bo jak coś i tak jest skopane, to gorzej tam nic nie zepsujesz, to raz. 

Dwa, na początku nie masz jakiegoś zbyt dużego wyboru, o ile nie jesteś dobry programistą. A w sumie, mam nadzieję, takim się staniesz.

Takie realia niestety. Bo jak już babrzemy się w takim bagnie, że nic nie pomoże, to cóż, w zasadzie można tam wrzucić kompletnego świeżaka, bo co by nie zrobił, to gorzej nie będzie, a wyjdzie taniej. 

Podałem tu trochę przykład ekstremalny, ale bardzo prawdopodobny, jeśli trafisz do pracy w Januszsofcie, a tak często bywa w pierwszych pracach.

### Stereotypy

IT to też stygmat – przygotuj się na to, że wszyscy znajomi, rodzina i inne osoby, które znasz, będą oczekiwać od ciebie wiedzy wielkiej w dziedzinach, które są choćby najmniej powiązane z programowaniem. 

Jaki wybrać telefon, jaki komputer, jaki router, jak go skonfigurować i tak dalej. To nieważne, że nie pracujesz jako admin, devops czy jakiś inny help desk. Każdy oczekuje, że będziesz się znał na wszystkim, co z it/technologią związane. Nie jest to jakaś duża wada, ale po pewnym czasie potrafi być irytujące.

Protip: nigdy się nie oferuj nigdzie, że 'reinstalniesz komuś system', zwłaszcza za darmo. Potem wszyscy będą przychodzić do ciebie ze swoimi problemami technologicznymi i ciebie za nie winić. 

Jak już chcesz być dobrą duszą, to weźże, chociażby, tę przysłowiową flaszkę jako rekompensatę.

Poza tym w momencie, kiedy ujawnisz się, jako programista, że tak powiem, duża część osób, przypnie ci pewną łatkę co do tego, ile zarabiasz. U niektórych budzi to zazdrość. Chociaż to w zasadzie zaleta, bo dzięki temu można łatwo spostrzec, komu zależy na twoim statusie materialny, a kto jest prawdziwym przyjacielem.

### ‘Rynek pracownika’

Kolejną wadą jest to, że rynek wcale nie jest taki różowy. Co, trenerzy z bootcampów ci naopowiadali, że 60k programistów brakuje, racja? 

No nie, bzdury. Bo potrzeba wielu specjalistów, ale... Właśnie, specjalistów. A nie początkujących. Potrzebni są ludzie, którzy już mają wiedzę i 2, 3, 4 czy 5 lat w branży siedzą. Takich początkujących co chcą zostać programistami, bo usłyszeli, że tam dobrze płacą, to jest na pęczki, gdzie nie spluniesz, tam jakiś wannabe programista. 

Nie zrozum mnie źle, nie mam nic do osób, które chcą się przekwalifikować czy zostać programistami. Fajnie, niech to robią. Śmieszą mnie jedynie osoby, które uważają, że napisanie hello worlda w pythonie i jednej CRUDowej appki zrobi z nich programistów, którzy po dwóch tygodniach będą zdolni do pracy i to wszystko jest w ogóle takie łatwe proste i przyjemne.

I to nie żart, na większość ogłoszeń, gdzie widnieje słowo klucz 'junior' albo 'brak doświadczenia' potrafi przyjść nawet 500 CV. Widziałem takie przypadki. Podejrzewam, że za niedługo liczba otrzymywanych CV na ogłoszenia juniorskie wzrośnie do czterocyfrowej liczby. Osób, które chcą się dostać, naprawdę jest multum. Problem w tym, że większość z nich nic nie umie lub ma wygórowane oczekiwania i zero pojęcia o branży. 

Naprawdę teraz trochę trzeba się wyróżniać, żeby dostać się w jakieś sensowe miejsce. Pewnie, są firmy, które same nawet szkolą programistów i płacą im za naukę, gwarantują pracę, ale to zazwyczaj wiąże się z dwiema rzeczami: lojalką na X lat to raz, dwa – z pracą nad projektami, których nikt się nie chce tknąć. Poza tym zdarza się to baaaaaardzo rzadko, by firma na coś takiego poszła.

Niestety, życie to nie bajka, tutaj się kalkuluje. Inwestycja w pracownika nie jest bezinteresowna – to dokładnie to, co napisałem, czyli INWESTYCJA. Robi się ją z myślą, że się zwróci z nawiązką.

Mówię to bardziej w kierunku osób, które myślą, że o pracę w IT jest niesamowicie łatwo, na rynku jest ogromny głód i w ogóle. Nie. Do was apeluję, do tych, którzy sięgnęli po tą książkę z podejściem, że sobie przeczytają jedną czy dwie książeczki, przeprogramują dwa tygodnie w domku i cyk, 15k na miesiąc. NIE MA TAK.

Pozycję siły to masz wtedy, kiedy na twoim karku jest już kilka/kilkanaście lat doświadczenia, spora wiedza i renoma. Wtedy możesz przebierać w ofertach. 

Albo i nie, bo do tych porządnych firm chce dostać się każdy, zatem masz większą konkurencję i może być różnie. Im lepsza firma, tym większe wymagania może stawiać, bo więcej kandydatów ma. Koniec dygresji.

Nie twierdzę tutaj, że jest to też niemożliwe, by dostać pracę bez doświadczenia – popatrz na mój przypadek, ale nie jest aż tak łatwo, jak to niektórzy opisują, że jest. Trzeba to sobie koniecznie wbić do głowy.

Z drugiej strony, nie ma co przesadzać – znalezienie pracy nie wymaga herkulesowego wysiłku. Pod warunkiem, że masz coś w głowie, stosujesz się do zasady NBD oraz opanujesz solidną wiedzę i podstawy.

Same chęci nie wystarczą. Wiem, że to zabrzmi surrealistycznie, ale jest cała rzesza ludzi, która deklaruje się, że będą pracować za darmo nawet przez pół roku, byle tylko złapać pracę.

Jak zwykle, wszystko zależy od Ciebie, twoich projektów, kontrybucji open source, oraz tego, jaką wiedzę posiadasz. Im większe twe umiejętności, tym większa szansa, że znajdziesz jakąś pracę, ale trzeba też pamiętać, że liczy się również prezentacja oraz sposób szukania.

### Wymarzona praca

'Rób to, co lubisz, a nie przepracujesz nawet jednego dnia.' Czy jakoś tak. Nie wiem, kto to powiedział, ale kretyn z niego. Nawet jeśli jara cię programowanie tak jak mnie, to wciąż w pracy czeka cię masa rzeczy, które nie są stricte programowaniem, ale są konieczne przy procesie tworzenia oprogramowania. 

Meetingi, spotkania, dyskusje, papierologia, przekonywanie klienta do pewnych rozwiązań czy też jego jakieś fanaberie. Wiele mógłbym tu wymieniać.

Oczywiście, jeśli pracujesz w porządnej firmie, gdzie praca jest sensownie zorganizowana, to część tych elementów zostaje wycięta. Nie da się jednak wyciąć wszystkiego.

Jeśli myślisz, że przyjdziesz do jakiejś pracy i będziesz po prostu siedział przy biurku przez 8h, tworząc zajefajny kod, to jesteś w błędzie.

Jednakże załóżmy, że nie jesteś. Siedzisz sobie cały dzień przed komputerkiem i klepiesz kod. Czy to sytuacja idealna? Nie. Dlaczego?

Po pierwsze, w głównej mierze, praca programisty opiera się na myśleniu. Zanim coś zakodujesz, trzeba to przemyśleć i to solidnie. W zasadzie większość czasu spędzonego w pracy to myślenie i czytanie kodu. 

Samo klepanie w klawiaturę to mała część. I bardzo dobrze. Gdyby było inaczej, to nikt by nie był w stanie przepracować 8 godzin. Nawet w tym modelu, gdzie większość czasu to research i myślenie, ciężko być produktywnym przez te 8h. 

Tak nie będzie. Po prostu. To nierealne. W programowaniu są ciężkie chwile, dni, kiedy wydaje ci się, że nic nie umiesz i kto wie, po co tu pracujesz – tak zwany impostor syndrome. Wbrew pozorom bardzo popularne zjawisko. 

Są też słabe projekty, zadania, do których nie mamy ochoty siadać, ale i tak musimy. Programowanie naprawdę bywa męczące i to bardzo.

I mówię Ci to ja, osoba, która kiedyś pracowała na budowie. W zasadzie czasami tęsknię za tym, jakie to było proste. Czasami z chęcią bym sobie obsadził takie narożniki gdzieś na glifach jakichś. Idealnie, do ładnego kąta prostego. Goldbandzikiem ładnie przejechać. Oj tak. Potem gładź na dwa razy i wyszlifować na lusterko. Nie ma lepszego uczucia.

Pewnie, taka praca męczy fizycznie, czasami bardzo, zwłaszcza jak trzeba dymać na rusztowaniu przy ogromnej wilgotności, bo farba schnie, i przy 35-stopniowym upale w lecie, albo gdy musisz przerzucić milion pustaków lub paletę 25 kilowych worków tynku wnieść na 4 piętro. 

Po takim dniu w pracy wracasz do domu, jesz i kładziesz się spać zaraz w zasadzie. Jasna sprawa. Przynajmniej na początku, bo potem się przyzwyczajasz do tego i nie męczy cię to aż tak. Mentalnie za to, jesteś zupełnie wolny. 

Ja, podczas takiej pracy, zamykałem się po prostu w swoim świecie i myślami byłem gdzie indziej. Czas mijał bardzo szybko wbrew pozorom. Czasem nawet przyjemnie, zwłaszcza jak ekipa do pracy była fajna. Do tego masz namacalne efekty swojej pracy. Tworzysz coś, co widzisz, czego można dotknąć, zobaczyć postęp. 

Naprawdę. Raczej miło będę wspominał czas spędzony ze szpachelką w ręku. Dużo mnie to nauczyło. Jakbym miał wymienić najcięższy element pracy tego typu, to jest to aspekt finansowy i ograniczenia, które nakłada na ciebie mizerna wypłata. Chociaż i to ostatnio się zmienia, bo teraz z racji mocnego deficytu na rynku, pracując jako fizyczny, jesteś w stanie zarobić grubszą kasę. Serio. Programista15k się czasem chowa.

W każdym razie. Chodzi mi o to, że po takim dniu w robocie, potrafiłem być mniej wyczerpany, niż po dniu pracy jako programista. 

Podsumowując, praca programisty, zwłaszcza wtedy, kiedy jesteś zafascynowany tą dziedziną, jest cudowna. Nie jest jednak bez wad, posiada ich nieco. Jedne są prozaiczne, inne poważne, ale są. Mnie, w większości, zupełnie nie przeszkadzają, ale potrafią być uporczywe. Ważne, byś był ich świadom, zanim podejmiesz decyzję, na hurra, że się przekwalifikujesz i tak dalej.

## Zalety

Narzekania już starczy, teraz pora na zalety. Oh boy. Od czego by tu zacząć.

### Pitos

Co tu dużo gadać. Hajs się zgadza. Natomiast warto zaznaczyć, że występują skrajne różnice. Otóż znam osoby, które mają podobny staż co ja, a zarobki od 20% do 80% niższe od moich. W IT jest szansa na to, by dobrze zarabiać, dość duża, ale trzeba też włożyć wysiłku i znać się na tym, co się robi. Do tego dochodzą umiejętności miękkie.

### Możliwości rozwoju

IT to tak dynamiczna branża, że nigdy nie można narzekać na nudę. Rzeczy ewoluują tu tak szybko, że ścieżki rozwoju i jego możliwości są w zasadzie niezliczone. To mega spoko. Z drugiej strony, jak już wspomniałem o tym, dla niektórych może być  to wada. Albo idziesz do przodu, albo umierasz, bo jak stoisz w miejscu to się cofasz. Aż zapachniało Kołczem Majkiem. Every day we stray further away from God.

### Ciekawa praca

By napisać kawał kodu i stworzyć sensowny produkt, trzeba rozumieć jak on działa, jaki jest business case, jaki jest kontekst i tak dalej. To znaczy, że tak naprawdę niejako trzeba się danego biznesowego zagadnienia nauczyć. To sprawia, że można na chwilę stać się tak jakby człowiekiem z innej branży i popróbować nowych rzeczy. Dla mnie to niesamowite, że pracując nad nowymi produktami często uczę się bardzo dużo o innych branżach, profesjach. To mega fajne i ciekawe moim zdaniem.

Do tego same technikalia i szczegóły implementacyjne naszej pracy bywają naprawdę niebanalne, zwłaszcza, jeśli ktoś ma tę inżynierską smykałkę.

### Zdalna również często

W obecnych czasach praca w IT jest bardzo często zdalna. Niesie to ze sobą pewne wady, o których już pisałem, gdzie cierpi zwłaszcza socjalizacja i życie społeczne, przynajmniej u niektórych, ale jednocześnie daje nam wiele możliwości. Praca zdalna to przede wszystkim ogromna elastyczność w grafiku, życiu. Wygoda - nie tracimy czasu na dojazdy. Natomiast najważniejsze dla mnie w pracy zdalnej jest chyba to, że możemy pracować dla firm z całego świata i wykorzystywać siłę nabywczą mocniejszej waluty z zamożniejszego kraju, mieszkając w miejscu, gdzie lokalna waluta ma słabą siłę nabywczą.

Mówiąc po chłopsku, jak mieszkasz w takiej Polsce, gdzie złotówka to żeton zrobiony z kartonu a rząd regularnie urządza ruchanie tegoż żetonu po same kukle, bez wazeliny, gdzie dolar jest po pinć złoty, to zarabiając w euro czy dolarach będziesz miał tu prawdopodobnie jeszcze większe eldorado niż w porównaniu do twoich kolegów, którzy zarabiają w złotówkach.

Dodatkowo firma, która jest z zagranicy i pracuje w trybie zdalnym też umie policzyć. Lepiej zapłacić inżynierowi z USA, gdzie koszty życia są większe i nie zgodzi się on za pracę za mniej niż 20k USD na miesiąc, załóżmy, czy dać 10k USD polakowi, który pracę wykona prawdopodobnie podobnie albo równie dobrze, będzie mega zadowolony z pensji a mimo tego połowę tańszy bo za 10k USD w Polsce można żyć prawdopodobnie na większym poziomie niż w USA za 20k USD? Oczywiście liczby są zmyślone, ale obrazują sytuacje.

Polska jest chyba jednym z niewielu krajów, gdzie różnice w zarobkach między średnią pensją a pensją w IT są tak ogromne. W Norwegii tego nie ma. W Szwajcarii też niekoniecznie. W Niemczech podobnie. Znaczy jest, oczywiście, ale nie są to różnice rzędu 10x średnia pensja. 

### Rynek pracownika

Mimo tego, że dementowałem plotki o takowym w części o wadach pracy jako programista, to dotyczyło to nie każdego. Otóż jeśli naprawdę znasz się na swojej robocie i cokolwiek sensownie ogarniasz, to ssanie na rynku jest takie, że głowa mała. Naprawdę. I wcale nie będzie mniejsze.

Recesja idzie. Okej, napompowane dziadostwa, które nie mają prawa żyć na wolnym rynku, umrą. Natomiast pozostałe firmy będą rosły. Będą rosły też chęci na optymalizacje i redukcje kosztów we wszelakich przedsiębiorstwach. Co to oznacza? Często automatyzację procesów, redukcję zatrudnienia, optymalizację istniejących procesów. Znajome rzeczy, często robi się to za pomocą technologii właśnie.

Także moim zdaniem w sektorze IT mamy obecnie BARDZO mocny rynek pracownika, pracownika wykwalifikowanego. Sytuacja ta będzie się tylko pogłębiać moim zdaniem.



## Podsumowanie

Bycie programistą ma swoje wady i zalety. Szczerze, więcej zalet moim zdaniem. Natomiast są też pewne wady, które urealniają ten zawód jak i oczekiwania niektórych ludzi. To nie jest jakiś święty Graal pracy. Nie. To robota jak każda inna, akurat obecnie modna i lukratywna. Dla niektórych będzie jednak katorgą, która nie jest warta zachodu, gdyż mają lepsze predyspozycje w innych kierunkach i tam też powinni raczej zmierzać. 

Wymieniłem tutaj po trochu zarówno wad jak i zalet, może da Ci to kapkę szerszą perspektywę.



\pagebreak
